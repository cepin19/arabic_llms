شكونو الأعظم في مملكة السماوات ( مرقس ‏9‏:‏33‏-37 ؛ لوقا ‏9‏:‏46‏-48 )
في الوقت هاذاكا جاو التلامذة ليسوع وقالوا: «شكونو هو أعظم واحد في مملكة السماوات؟»
ونادى يسوع لولد صغير ووقفو في وسطهم
وقال: «نقلكم الحق: إذا كان ما توليوش كيف الولاد الصغار، عمركم ما تدخلوا لمملكة السماوات.
الي يتواضع ويولي كيف الولد الصغير هاذا، هو أعظم واحد في مملكة السماوات.
الي يقبل ولد صغير كيف هكا على خاطر إسمي يقبلني.
آما الي يكون سبب عثرة لواحد مالولاد هاذم الي يمنوا بي خيرلو كان تتعلق حجرة كبيرة متاع رحى في رقبتو ويترمى في قلب البحر.
يا ويلو العالم مالحاجات الي تخلي الناس يعملوا الذنوب! راهي الحاجات هاذيكا لازم تجي، آما يا ويلو الإنسان الي يجيب الحاجات الي تخلي الناس يعملوا الذنوب!
وإذا كان يدك ولا ساقك تخليك تعمل الذنوب، قصها وأرميها بعيد، راهو إذا كان تدخل للحياة الأبدية ساقك مقصوصة ولا عايب خيرلك ملي تدخل للنار للأبد ويديك ولا ساقيك كاملين.
وإذا كان عينك تخليك تعمل الذنوب، قلعها وإرميها بعيد، راهو إذا كان تدخل للحياة الأبدية بعين وحدة، خيرلك ملي تترمى في جهنم بعينيك لثنين.» العلوش الضايع ( لوقا ‏15‏:‏3‏-7 )
«ردوا بالكم لا تحقروا واحد مالولاد هاذوما. نقلكم: راهم الملايكة متاعهم في السماء ديما يشوفوا في وجه بويا الي في السماء.
# ‏18‏:11 ثمة نصوص قديمة فيها الآية هاذي: راني آنا إبن الإنسان جيت باش نخلص الضايعين.
شنوة رايكم؟ إذا كان راجل عندو مياة علوش وواحد منهم ضاع، ياخي موش يخلي التسعة وتسعين في الجبل ويمشي يلوج على العلوش الي ضاع؟
نقلكم الحق، إذا كان يلقاه، راهو باش يفرح بيه أكثر مالتسعة وتسعين الي ما ضاعوش.
إمالا راهو بويا الي في السماء ما يحبش إنو واحد مالولاد هاذوما يتهلك.» السماح بين الإخوة ( لوقا ‏17‏:3 )
«إذا كان خوك يغلط في حقك، إمشي وقلو على غلطتو بينك وبينو آكاهو، وإذا كان سمع كلامك راك ربحت خوك.
آما إذا كان ما سمعش كلامك، هز واحد ولا زوز أخرين معاك، باش كل كلمة تتقال يشهدوا عليها زوز ولا ثلاثة شهود.
إذا كان ما حبش يسمع كلامهم، قول للكنيسة، وإذا ما يحبش يسمع كلام الكنيسة إحسبو كيف واحد موش مؤمن ولا مكاس.
نقلكم الحق: الشيء الي تربطوه في الأرض باش يتربط في السماء والشيء الي تحلوه في الأرض باش يتحل في السماء.
نقلكم مرة أخرى: إذا كان زوز منكم يتفقوا على أي حاجة يطلبوها في الأرض، راهو بويا الي في السماء باش يعملهالهم.
وين يجتمعوا زوز ولا ثلاثة في إسمي، راني نكون في وسطهم.» مثل الخديم الي ما يسامحش
الوقت هاذاكا جا بطرس وقال ليسوع: «يا رب قداش من مرة خويا يغلط في حقي وآنا نسامحو؟ ياخي سبعة مرات؟»
قالو يسوع: «آنا ما نقلكش سبعة مرات، آما نقلك سبعين مرة سبعة مرات.
هاذاكا علاش مملكة السماوات تشبه لملك حب يتحاسب مع الخدام متاعو.
كبدا يحاسب فيهم، جابولو واحد يسالو فلوس بلا حساب.
وكما نجمش يخلص، أمر سيدو باش يتباع هو ومرتو وولادو وكل ما يملك باش يخلص في فلوسو.
ياخي طاح الخديم على ركايبو وقال: "يا سيدي، يا سيدي أصبر علي وتو نخلصك في كل شيء!"
وسخف عليه سيدو وسيبو وسامحو على الدين.
آما الخديم هاذاكا بيدو خرج ولقى خديم آخر كيفو يسالو شوية فلوس، ياخي خنقو وقال: "خلصني في الفلوس الي نسالهالك!"
ياخي طاح الخديم الآخر على ركايبو وتشحتو وقال: "أصبر علي، تو نخلصك."
وما حبش ومشى وحطو في الحبس حتى لين يخلص الدين الي عليه.
كشافوا الخدام الأخرين الشيء الي جرى، تقلقوا برشة ومشاو وخبروا سيدهم بلي وقع الكلو.
الوقت هاذاكا نادالو سيدو وقالو: "يا عبد يا شرير! آنا سامحتك في الدين هاذاكا الكلو، على خاطرك اتشحتني.
وإنت موش حقك ترحم الخديم صاحبك كيف ما آنا رحمتك؟"
وتغشش سيدو، وسلمو للمسؤول على الحبس حتى لين يخلص الدين متاعو الكلو.
هكا زادا بابا الي في السماء باش يعمل مع كل واحد فيكم إذا كان ما يسامحش خوه من قلبو.»
الزواج والطلاق ( مرقس ‏10‏:‏1‏-12 )
ككمل يسوع الكلام هاذا مشى من منطقة الجليل ودخل لمنطقة اليهودية على طريق الأردن.
وتبعوه برشة ناس، وشفاهم الغادي.
وجاوه جماعة فريسيين وسألوه باش يجربوه: «ياخي حلال باش الواحد يطلق مرتو لأي سبب؟»
جاوبهم: «ياخي ما قريتوش إنو الي خلقهم في الأول خلقهم أنثى وذكر.
# تك ‏1‏:27؛ ‏2‏:24؛ أف ‏5‏:31؛ I كو ‏6‏:16 وقال: "هاذاكا علاش الراجل يخلي بوه وأمو ويتربط بمرتو ولثنين يوليو بدن واحد؟"
إمالا هوما ما عادوش ثنين، آما بدن واحد. هاذاكا علاش الي يجمعو الله ما يفرقوش الإنسان.»
# تث ‏24‏:‏1‏-4 قالولو الفريسيين: «إمالا علاش موسى وصى باش الراجل يعطي ورقة الطلاق لمرتو ومباعد يطلقها؟»
قاللهم يسوع: «موسى سمحلكم باش اطلقوا نساكم على خاطر روسكم كاسحة. آما الحاجة هاذي ما كانتش في الأول كيف هكا.
وآنا نقلكم: أي واحد يطلق مرتو بسبب حاجة أخرى غير الزنى وعرس بمرا أخرى راهو قاعد يزنى.»
قالولو التلامذة: «إذا كان هاذي حالة الراجل مع مرتو، خيرلو إذا كان ما يعرسش.»
آما هو قاللهم: «موش الناس الكلهم يقبلوا الكلام هاذا آما الناس الي الله يخليهم يقبلوه.
ثمة شكون ما ينجموش يعرسوا ملي تولدوا من كرش أمهم، وثمة شكون الي الناس عملولهم حاجة ردتهم ما همش قادرين باش يعرسوا، وثمة شكون ما يحبوش يعرسوا على خاطر مملكة السماوات. الي ينجم يعمل الشيء هاذا خليه يعملو.» يسوع يبارك الولاد الصغار ( مرقس ‏10‏:‏13‏-16 ؛ لوقا ‏18‏:‏15‏-17 )
وجابوا ليسوع ولاد صغار باش يحط عليهم يدو ويصليلهم. ياخي التلامذة لاموا على الناس الي جابوهم.
آما يسوع قال: «خلوا الصغار يجوني وما تحوزوهمش، راهي مملكة السماوات للناس الي كيفهم.»
وحط عليهم يدو ومشى مالبلاصة هاذيكا. الولد الغني ( مرقس ‏10‏:‏17‏-31 ؛ لوقا ‏18‏:‏18‏-30 )
وجاه واحد وقالو: «يا معلم، شنوة الحاجات الباهين الي لازمني نعملهم باش ناخذ الحياة الأبدية؟»
قالو يسوع: «علاش تسإل في على الحاجات الباهين؟ ثمة واحد برك باهي؟ إذا كان تحب تدخل للحياة الأبدية أعمل بالوصايا.»
# خر ‏20‏:‏12‏-16؛ تث ‏5‏:‏16‏-20 قالو: «آناهم الوصايا؟» وقال يسوع: «ما تقتلش، ما تزناش، ما تسرقش، ما تشهدش بالباطل،
# لا ‏19‏:18 إكرم بوك وأمك، ويلزمك تحب قريبك كيف ما تحب روحك.»
قالو الولد: «الحاجات هاذم الكلهم نعمل فيهم، شنوة الي مازال ناقصني؟»
قالو يسوع: «إذا كان تحب تولي كامل، إمشي بيع كل ما تملك وفرقو على الفقراء، وهكا يولي عندك كنز في السماء ومباعد إيجا وتبعني!»
كسمع الولد الشيء هاذا مشى حزين على خاطرو كان يملك برشة حاجات.
وقال يسوع لتلامذتو: «نقلكم الحق باش يكون صعيب على راجل غني إنو يدخل لمملكة السماوات!
ونقلكم مرة أخرى: دخول الجمل في نقبة متاع إبرة أسهل من إنو واحد غني يدخل لمملكة الله.»
كسمعوا التلامذة الكلام هاذا ستغربوا برشة وقالوا: «إمالا شكون ينجم يخلص؟»
آما يسوع خزرلهم وقاللهم: «الشيء هاذا مستحيل عند الناس، آما عند الله كل شيء ممكن.»
الوقت هاذاكا جاوب بطرس: «هانا أحنا خلينا كل شيء وتبعناك، شنوة باش ناخذوا؟»
قاللهم يسوع: «نقلكم الحق: وقتلي آنا إبن الإنسان نقعد على عرش المجد متاعي في الدنيا الأخرى، إنتوما زادا الي تبعتوني باش تقعدوا على ثناشن عرش باش تحكموا على العروشات الأثناش متاع بني إسرائيل.
وكل من خلى ديار ولا إخوة ولا خوات، ولا بو، ولا أم، ولا ولاد، ولا أراضي على خاطر إسمي، باش ياخذ مياة مرة قد الي خلاه ويورث الحياة الأبدية.
وبرشة ناس في الأول باش يولوا في الإخر والناس الي في الإخر باش يولوا في الأول.»
مثل الخداما متاع سانية العنب
«راهي مملكة السماوات تشبه لمولى دار خرج الصباح بكري باش يحط خداما في سانية العنب متاعو.
وتفاهم مع الخداما على بياسة متاع فضة في النهار وبعثهم لسانية العنب.
وخرج مع التسعة، ياخي شاف جماعة أخرين واقفين في السوق وبطالا
وقاللهم: "إنتوما زادا إمشيو لسانية العنب، وتو نعطيكم حقكم، ياخي مشاو."
وخرج مرة أخرى تقريب مع نصف النهار، ومباعد مع الثلاثة متاع العشية، وعمل نفس الشيء.
وخرج تقريب مع الخمسة متاع العشية، ولقى ناس أخرين قاعدين، وقاللهم: "شبيكم قاعدين هنا بطالا النهار الكل؟"
قالولو: "حتى واحد ما عيطلنا باش نخدموا." قاللهم: "إنتوما زادا إمشيو اخدموا في سانية العنب."
وكجات العشية، قال مولى العنب للي لاهي بالخداما: نادي الخداما وخلصهم، أبدى بالإخرانين حتى لين توصل للوالى.
وجاو الجماعة الي بداوا يخدموا مع الخمسة متاع العشية وكل واحد فيهم خذا بياسة متاع فضة.
ووقتلي جاو اللوالى، مشى في بالهم الي هوما باش ياخذوا أكثر مالأخرين، آما كل واحد فيهم خذا بياسة متاع فضة.
ووقتلي هوما يخلصوا تغششوا على مولى العنب،
وقالوا: "الإخرانين هاذوما خدموا ساعة وحدة، وإنت خلصتهم كيفنا أحنا الي خدمنا النهار الكلو في السخانة!"
آما هو جاوب واحد منهم: "يا صاحبي، آنا راني ما ظلمتكش. ياخي موش تفاهمت معايا على بياسة متاع فضة؟
خوذ حقك وإمشي. آنا حبيت نعطي للإخراني هاذا كيف ما نعطيك إنت،
ياخي ما عنديش الحق باش نتصرف في فلوسي كيف ما نحب؟ ولا إنت حسودي على خاطرني آنا كريم؟"»
وقال يسوع: «آما الإخرانين باش يوليو لولانين، ولولانين باش يوليو الإخرانين.» يسوع يخبر مرة ثالثة على موتو وقيامتو ( مرقس ‏10‏:‏32‏-34 ؛ لوقا ‏18‏:‏31‏-34 )
وككان يسوع طالع لأورشليم، هز الأثناشن تلميذ على جنب، وقاللهم في الطريق:
«هانا طالعين لأورشليم، وآنا إبن الإنسان باش يسلموني لرؤساء الكهان والكتاب متاع اليهود، وبش يحكموا علي بالموت
وبش يسلموني للشعوب الأخرين، باش يتمسخروا علي ويضربوني بالسوط ويصلبوني، وبش نقوم في النهار الثالث.» الشيء الي طلباتو أم يعقوب ويوحنا ( مرقس ‏10‏:‏35‏-45 )
ومباعد جاتو مرة زبدي ومعاها ولادها، وسجدت قدامو وطلبت منو حاجة.
وقاللها يسوع: «شنوة تحب؟» قالتلو: «أأمر إنو ولادي لزوز هاذوما يقعدوا، واحد على يمينك والآخر على يسارك في المملكة متاعك.»
آما يسوع جاوب: «إنتوما ما كمش عارفين شنوة قاعدين تطلبوا. ياخي تنجموا تشربوا مالكاس الي آنا باش نشرب منها؟» قالولو: «انجموا!»
قاللهم: «إنتوما باش تشربوا الكاس متاعي، آما ما نيش آنا الي نقرر شكون باش يقعد على يميني وعلى يساري، آما راهو بويا هو الي حضر ناس للبلاصة هاذيكا.»
ووقتلي سمعوا العشرة تلامذة الأخرين الشيء هاذاكا، تغششوا على الزوز إخوة.
آما يسوع نادالهم باش يجيوه وقال: «إنتوما تعرفوا الي الحكام متاع الشعوب يتحكموا فيهم، ولي عندهم سلطة يتسلطوا عليهم،
آما انتوما لازم ما يكونش ما بيناتكم الشيء هاذاكا. آما الي يحب يكون فيكم عظيم، خليه يكون خادم ليكم.
ولي يحب يولي لول فيكم خليه يكون عبد للناس الكل.
حتى مني آنا إبن الإنسان ما جيتش باش الناس يخدموني، آما باش نخدمهم ونعطي حياتي باش نفدي بيها برشة منهم.» يسوع يشفي زوز عميان ( مرقس ‏10‏:‏46‏-52 ؛ لوقا ‏18‏:‏35‏-43 )
ووقتلي يسوع وتلامذتو خارجين من أريحا، برشة ناس تبعوه.
وثمة زوز رجال عميان قاعدين بجنب الطريق وسمعوا الي يسوع متعدي من غادي ياخي بداوا يصيحوا: «يا سيدنا، يا ولد داود أرحمنا!»
ياخي الناس صاحوا عليهم باش يسكتوا. آما هوما صاحوا أكثر: «يا سيدنا، يا ولد داود أرحمنا!»
ووقف يسوع ونادالهم وقاللهم: «شنوة تحبوني نعمللكم؟»
قالولو: «يا سيدنا، نحبوا نرجعوا نشوفوا!»
وحن عليهم يسوع ومسلهم عينيهم، وبالوقت ولاو يشوفوا وتبعوه.
يسوع يدخل لأورشليم ( مرقس ‏11‏:‏1‏-11 ؛ لوقا ‏19‏:‏28‏-40 ؛ يوحنا ‏12‏:‏12‏-19 )
كقربوا يسوع وتلامذتو لأورشليم ووصلوا لقرية بيت فاجي الي بحذا جبل الزيتون، الوقت هاذاكا بعث يسوع زوز تلامذة،
وقاللهم: «إمشيو للقرية الي مقابلتكم، تو تلقاو بهيمة مربوطة ومعاها جحش، حلولهم الرباط وجيبوهملي.
وإذا كان أي واحد يقلكم حاجة، جاوبوه: "الرب حاجتو بيهم." وتو يرجعهم بالوقت.
الشيء هاذا وقع باش يتم الي قالو النبي:
# إش ‏62‏:11؛ زك ‏9‏:9 قولوا لبنت صهيون:  هاو الملك متاعك جايك  متواضع وراكب على بهيمة  وعلى جحش ولد بهيمة.»
مشاو الزوز تلامذة وعملوا كيف ما أمرهم يسوع
وجابوا البهيمة والجحش وحطوا عليهم كبابطهم وركب يسوع.
وأغلبية الناس فرشوا كبابطهم في الطريق، وأخرين قصوا عيدان متاع شجر وحطوهم في الطريق.
# مز ‏118‏:26؛ لو ‏2‏:14؛ مت ‏21‏:15؛ ‏23‏:39 والناس الي سبقوه ولي يتبعوا فيه يناديو:  أوصنا لولد داود!  مبارك إلي جاي بإسم الرب!  أوصنا في الأعالي!
وكدخل يسوع لأورشليم خاضت المدينة الكلها وسألت: «شكونو هاذا؟»
وقالوا الناس: «هاذا النبي يسوع الي مالناصرة الي في الجليل.» يسوع يطرد البياعة من الهيكل ( مرقس ‏11‏:‏15‏-19 ؛ لوقا ‏19‏:‏45‏-48 ؛ يوحنا ‏2‏:‏13‏-22 )
ودخل يسوع للهيكل متاع الله وطرد الي يبيعوا ويشريو في وسط الهيكل الكلهم، وقلب الطواول متاع الي يصرفوا في الفلوس والكراسي متاع الي يبيعوا في الحمام،
# إش ‏56‏:7؛ ‏7‏:11 وقاللهم: «مكتوب في الكتاب المقدس:  بيتي باش تتسمى بيت الصلاة،  وإنتوما رديتوها داموس السراق!»
وجاوه العميان والعياب للهيكل وهو شفاهم.
آما رؤساء الكهان والكتاب متاع اليهود تغششوا وقتلي شافوا المعجزات الي عملها يسوع وكيفاش الولاد الصغار يناديو في الهيكل: «أوصنا لولد داود!»
# مز ‏8‏:2 وقالولو: «ياخي تسمع فيهم آش قاعدين يقولوا؟» قاللهم يسوع: «إي نعم، ياخي عمركم ما قريتوا الآية هاذي: "خرجت كلام فيه شكر لله من افام الصغار ولي ما زالوا يرضعوا؟"»
وخلاهم وخرج البرة مالمدينة لبيت عنيا وبات الغادي. يسوع يلعن الكرمة ( مرقس ‏11‏:‏12‏-14 ، ‏20‏-24 )
ووقتلي كان راجع للمدينة في الصباح، يسوع جاع
وشاف كرمة على جنب الطريق ياخي مشالها، وما لقى فيها كان الورق وقاللها: «عمرك ما تجيبي الغلة للأبد!» ويبست الكرمة بالوقت.
تعجبوا التلامذة كشافوا الشيء الي جرى وقالوا: «علاش الكرمة يبست بالوقت؟»
وجاوبهم يسوع: «نقلكم الحق، إذا كان عندكم إيمان وما تشكوش جملة، ما كمش باش تعملوا الشيء الي تعمل للكرمة آكاهو، آما راكم باش تقولوا حتى للجبل: "اتقلع وطيح في البحر!" وراهو الشيء هاذاكا باش ياقع.
أي حاجة تطلبوها في الصلاة، امنوا الي إنتوما خذيتوها تو تاخذوها.» السلطة متاع يسوع ( مرقس ‏11‏:‏27‏-33 ؛ لوقا ‏20‏:‏1‏-8 )
وكدخل يسوع للهيكل، جاوه رؤساء الكهان والشيوخ متاع الشعب وقتلي هو يعلم وقالوا: «بأي سلطة قاعد تعمل في الشيء هاذا؟ وشكون عطاك السلطة هاذي؟»
جاوبهم يسوع: «آنا زادا باش نسإلكم سؤال واحد، إذا كان تجاوبوني عليه، آنا زادا باش نقلكم بأي سلطة آنا قاعد نعمل في الشيء هاذا:
منين جات المعمودية متاع يوحنا؟ مالسماء ولا من عند الناس؟»  ياخي تفاهموا ما بيناتهم: «إذا كان نقولوا: "مالسماء" باش يقلنا: "إمالا علاش ما امنتوش بيه؟"
آما إذا كان نقولوا: "من عند الناس." نخافوا مالناس على خاطرهم الكلهم متأكدين الي يوحنا نبي.»
إمالا جاوبوا يسوع: «ما نعرفوش.» وقاللهم يسوع: «حتى آنا ما نقلكمش بأي سلطة نعمل في الشيء هاذا.» مثل الزوز ولاد
«شنوة رايكم؟ ثمة راجل عندو زوز ولاد. مشى للأول وقالو: "يا ولدي، إمشي إخدم اليوم في سانية العنب."
ياخي جاوبو ولدو: "ما نيش ماشي." آما مباعد ندم ومشى.
ومشى لولدو الآخر وقالو نفس الشيء الي قالو لولدو الأول، ياخي جاوبو: "هاني ماشي، يا سيدي!" آما ما مشاش.
آناهو مالزوز الإخوة الي عمل الشيء الي يحب عليه بوه؟» قالولو الشيوخ: «الأول.» قاللهم يسوع: «نقوللكم الحق: الي يلموا في الضرايب والنساء الفاسدين قاعدين يدخلوا قبلكم لمملكة الله.
جاكم يوحنا كيف راجل بار ياخي ما امنتوش بيه آما الي يلموا في الضرايب والنساء الفاسدين امنوا بيه. وحتى وقتلي شفتوا الشيء هاذاكا ما تبتوش وما امنتوش بيه.» مثل الخداما متاع سانية العنب ( مرقس ‏12‏:‏1‏-12 ؛ لوقا ‏20‏:‏9‏-19 )
«اسمعوا مثل آخر: كان ثمة راجل زرع سانية متاع عنب، ودورها بسور وبنى فيها معصرة وعمل فيها ناظور ومباعد كراها لجماعة خماسا وسافر لبلاد أخرى.
وكقرب الوقت الي يطيب فيه العنب، بعث الخدام متاعو للخماسا باش يبعثولو الصابة.
وشدوا الخماسا الخدام متاعو وضربوا واحد منهم، وقتلوا الآخر، ورجموا واحد آخر بالحجر.
وبعث مولى العنب خدام مرة أخرى أكثر ملي بعثهم المرة الأولى، ياخي عملوا فيهم نفس الشيء.
مباعد بعثلهم ولدو وقال: "تو يقدروا ولدي."
آما وقتلي الخماسا شافوا الولد قالوا لبعضهم: "هاذا هو الي باش يورث! إيجاو نقتلوه وناخذوا الورثة متاعو!"
وشدوه وخرجوه البرا من سانية العنب وقتلوه.
إمالا وقتلي يجي مولى السانية متاع العنب آش باش يعمل في الخماسا هاذوكم؟»
قالولو شيوخ اليهود: «باش يقتل هاكا الأشرار ويعطي سانية العنب لخماسا أخرين الي باش يعطوه الصابة متاع العنب في وقتها.»
# مز ‏118‏:‏22‏-23؛ أع ‏4‏:11؛ I بط ‏2‏:7 قاللهم يسوع: «ياخي عمركم ما قريتوا في الكتاب المقدس:  الحجرة الي رفضوها البنايا  ولات حجرة الساس.  الرب عمل الشيء هاذا،  وهو عجيب في عينينا.
هاذاكا علاش نقلكم: مملكة الله باش تتفكلكم وتتعطى لشعب يعملوا الثمر متاعها.»
# ‏21‏:44 ثمة نصوص قديمة فيها الآية هاذي: راني آنا إبن الإنسان جيت باش نخلص الضايعين.
ووقتلي سمعوا رؤساء الكهان والفريسيين الأمثال هاذوما، فهموا الي هو كان يحكي عليهم هوما.
آما كحاولوا باش يشدوه، خافوا مالناس، على خاطرهم كانوا يعتبروه نبي.
مثل الحفلة متاع الملك ( لوقا ‏14‏:‏15‏-24 )
وكلمهم يسوع مرة أخرى بالأمثال وقال:
«مملكة السماوات تشبه لملك عمل سهرية في العرس متاع ولدو.
وبعث الخدام باش ينادي للمستدعين للسهرية متاع العرس، آما هوما ما جاوش.
وبعث خدام أخرين مرة أخرى وقال: "قولوا للمستدعين: هاني حضرت عشايا وذبحت الثيران والبقر السمين وكل شيء حضر، إيجاو للسهرية متاع العرس!"
آما هوما ما عملوش حساب للسهرية ومشاو على رواحهم، واحد مشى للسانية متاعو، وواحد مشى لحانوتو،
والأخرين شدوا الخدام متاعو وهانوهم وقتلوهم.
تغشش الملك وبعث الجنود متاعو وقتل المجرمة هاذوكم وحرقلهم مدينتهم.
ومباعد قال للخدام متاعو: "السهرية حضرت آما المستدعين ما يستاهلوش،
إمالا إمشيو للشوارع واستدعوا قد ما تنجموا الناس للسهرية متاع العرس."
والخدام هاذوكم خرجوا للطريق وجابوا الناس الباهين والخايبين الكلهم، ياخي تملات بيت العرس بالضيوف.
آما وقتلي جا الملك باش يشوف الضيوف، شاف راجل موش لابس كسوة. ياخي قالو:
كيفاش دخلت لهنا وماكش لابس لبسة العرس؟ ياخي الراجل سكت.
وقتها قال الملك للخدام: "كتفوه من يديه وساقيه وأرميوه البرة في الظلام والغادي باش يكون البكاء وغزان السنين."
راهم برشة ناس مستدعين، آما شوية برك مختارين.» دفعان الضرايب للقيصر ( مرقس ‏12‏:‏13‏-17 ؛ لوقا ‏20‏:‏20‏-26 )
الوقت هاذاكا مشاو الفريسيين وتفاهموا كيفاش يحصلوا يسوع بكلمة.
وبعثولو التلامذة متاعهم ومعاهم جماعة من حزب هيرودس وقالولو: «يا معلم، أحنا نعرفوا الي إنت صادق، وتعلم في طريق الله بالحق، وما يهمكش في حتى حد، على خاطرك ما تراعيش مقامات الناس.
قوللنا: شنوة رايك؟ ياخي حلال باش ندفعوا الضرايب للقيصر ولا لا؟»
آما يسوع فاق بالخبث متاعهم، وقاللهم: «يا منافقين! علاش تجربوا في؟
وريوني الفلوس متاع الضرايب!» ياخي جابولو بياسة متاع فضة.
قاللهم يسوع: «متاع شكون التصويرة هاذي والإسم هاذا؟»
قالوا: «متاع القيصر!» ياخي قاللهم: «إمالا، أعطيو الحاجات متاع القيصر للقيصر، والحاجات متاع الله لله!»
وتعجبوا وقتلي سمعوا الكلام هاذاكا، وخلاوه ومشاو. قيامة الموتى ( مرقس ‏12‏:‏18‏-27 ؛ لوقا ‏20‏:‏27‏-40 )
في النهار هاذاكا بيدو جاو الصدوقيين ليسوع وهوما الي يقولوا الي ما ثماش قيامة بعد الموت، وسألوه سؤال
# تث ‏25‏:5 وقالوا: «يا معلم، موسى قال: "إذا كان واحد يموت وما عندوش ولاد، يلزم خوه يعرس بمرتو ويجيب ولاد لخوه."
وتوا كانوا ثمة سبعة إخوة ما بيناتنا، وعرس الخو الأول ومات من غير ما يجيب ولاد، ومرتو خذاها خوه.
وجرى نفس الشيء للثاني والثالث حتى للخو السابع.
ومبعدهم الكل زادت ماتت المرا.
إمالا في يوم القيامة المرا هاذيكا باش تكون مرة شكون فيهم، على خاطرها عرست بيهم الكلهم.»
جاوبهم يسوع: «إنتوما غالطين، على خاطركم ما فهمتوش الكتاب المقدس وقدرة الله.
في يوم القيامة راهم لا يعرسوا ولا يعرسوا بيهم، آما يكونوا كيف الملايكة الي في السماء.
وكانكم على القيامة متاع الموتى، ياخي ما قريتوش شنوة قلكم الله:
# خر ‏3‏:6 آنا إلاه إبراهيم، وإلاه إسحاق، وإلاه يعقوب؟ هو موش إلاه الموتى، هو إلاه الحيين.»
وكسمعوا الناس الكلام هاذاكا، تعجبوا مالتعليم متاعو. أكبر وصية ( مرقس ‏12‏:‏28‏-34 ؛ لوقا ‏10‏:‏25‏-28 )
آما كسمعوا الفريسيين الي هو سكت الصدوقيين، جاو مع بعضهم.
وواحد منهم وهو من علماء الشريعة سألو سؤال باش يجربو:
«يا معلم، آناهي أكبر وصية في الشريعة؟»
# تث ‏6‏:5 جاوبو يسوع: «حب الرب إلاهك بقلبك الكلو، وبروحك الكلها، وبعقلك الكلو.
هاذي أول وأكبر وصية.
# لا ‏19‏:18؛ مت ‏19‏:19؛ غلا ‏5‏:14؛ رو ‏13‏:9؛ يع ‏2‏:8 والوصية الثانية كيفها، حب قريبك كيف ما تحب روحك.
الشريعة الكلها والأنبياء مبنيين على الزوز وصايا هاذوما.» المسيح وداود ( مرقس ‏12‏:‏35‏-37 ؛ لوقا ‏20‏:‏41‏-44 )
وقتلي كانوا الفريسيين مجتمعين مع بعضهم سإلهم يسوع سؤال:
«شنوة رايكم في المسيح؟ هو ولد شكون؟» قالولو: «ولد داود!»
قاللهم: «كيفاش إمالا داود يناديلو "الرب" وقتلي وحالو الروح وقال:
# مز ‏110‏:1؛ أع ‏2‏:‏34‏-35؛ عب ‏1‏:13؛ ‏10‏:13 قال ربي لسيدي:  أقعد على يميني  حتى لين نحط أعداءك تحت ساقيك.
إذا كان داود يناديلو "ربنا"، إمالا كيفاش يكون ولدو؟»
وحتى واحد ما كان ينجم يجاوبو بكلمة. ومن النهار هاذاكا حتى واحد ما تشجع باش يسألوا أي سؤال.
يسوع ينبه من الكتاب متاع اليهود والفريسيين ( مرقس ‏12‏:‏38‏-40 ؛ لوقا ‏11‏:‏37‏-52 ؛ ‏20‏:‏45‏-47 )
ومباعد قال يسوع للناس ولتلامذتو:
«الكتاب متاع اليهود والفريسيين قاعدين على الكرسي متاع موسى،
إمالا أعملوا وأحفظوا كل حاجة يقولولكم عليها. آما ما تعملوش كيف ما يعملوا هوما، على خاطرهم يقولوا وما يعملوش:
يحطوا في حمل رزين على كتاف الناس، آما هوما ما يمسوهش بصبعهم.
يعملوا الحاجات الكل باش تشوفهم الناس، يكبروا في عمايمهم ويطولوا في ثرابل لبستهم،
ويحبوا يقعدوا في البقايع الأولى في السهريات والكراسي الأولى في المجامع
ويحبوا الناس يسلموا عليهم في الأسواق، وينادولهم: "يا معلمين"
آما إنتوما ما تخليوش حتى حد يناديلكم: "يا معلمين"، على خاطركم الكلكم إخوة وعندكم معلم واحد.
وما تقولوش لحتى واحد في الأرض "يا بونا"، على خاطر عندكم بو واحد الي هو في السماء.
وما تخليوش حتى واحد يقلكم: "يا سيادي" على خاطر عندكم سيد واحد الي هو المسيح.
وخلي كبيركم يخدمكم
الي يطلع من روحو يهبط، ولي يتواضع يترفع.
آما يا ويلكم يا الكتاب متاع اليهود ويا الفريسيين المنافقين! تسكروا في مملكة السماوات في وجوه العباد، لا دخلتوا ولا خليتوا الداخلين يدخلوا.
# ‏23‏:14 ثمة نصوص قديمة فيها الآية هاذي: يا ويلكم يا الكتاب متاع اليهود ويا الفريسيين المنافقين! تتحيلوا على النساء الي رجالهم موتى وتاخذولهم ديارهم وتحسبوا رواحكم اطولوا في الصلاة، هاذاكا علاش باش يكون حسابكم كبير قدام ربي.
يا ويلكم يا الكتاب متاع اليهود ويا الفريسيين المنافقين! تشقوا البر والبحر باش ادخلوا واحد لدينكم، وكيدخل، تردوه مستاهل جهنم قدكم مرتين!
يا ويلكم يا شيوخ يا عميان! الي تقولوا: "الي يحلف بالهيكل موش ملزوم بيمينو، آما الي يحلف بالذهب متاع الهيكل راهو ملزوم بيمينو."
آنا هو الي عندو قيمة أكثر، يا جهال ويا عميان؟ الذهب ولا الهيكل الي رد الذهب مقدس؟
وتقولوا: "الي يحلف بالمذبح موش ملزوم بحتى شيء، آما الي يحلف بالقربان الي فوق المذبح راهو ملزوم بيمينو."
آنا هو الي عندو قيمة أكثر، يا عميان؟ القربان ولا المذبح الي يرد القربان مقدس؟
إمالا الي يحلف بالمذبح راهو حلف بيه وبالشيء الي فوقو الكلو!
ولي يحلف بالهيكل راهو يحلف بيه وبلي ساكن فيه،
ولي يحلف بالسماء يحلف بالعرش وبالله الي قاعد عليه.
يا ويلكم يا الكتاب متاع اليهود ويا الفريسيين المنافقين! تعطيو العشر متاع النعناع والشبت والكمون، وهملتوا أهم الحاجات الي في الشريعة الي هوما العدل، الرحمة والإيمان، كان لازم عليكم تعملوا هاذوما وما تخليوش آذوكم.
يلي تقودوا في الناس يا عميان! تصفوا الماء مالناموسة وتبلعوا الجمل.
يا ويلكم يا الكتاب متاع اليهود ويا الفريسيين المنافقين! تغسلوا الكاس والصحن من برا، ومن داخل مليانين بالخطفة والطمع.
يا الفريسي يا أعمى! إغسل في الأول الكاس والصحن من داخل باش من برا زادا يكون نظيف.
يا ويلكم يا الكتاب متاع اليهود ويا الفريسيين المنافقين! كيف القبور الي مدهونة بالأبيض، الي من برة تبان مزيانة آما من داخل مليانة بعظام الموتى والحاجات المنزوسة الكلها.
وإنتوما زادا، من برة تظهروا للناس أبرار ومن داخل مليانين بالنفاق والشر.
يا الكتاب متاع اليهود ويا الفريسيين المنافقين! تبنيو في قبور الأنبياء وتزينوا في القبب متاع الوليا الأبرار،
وتقولوا: "كان جينا موجودين في وقت جدودنا، تالي رانا ما شاركناهمش في قتلان الأنبياء."
هاكم تشهدوا على رواحكم الي إنتوما ولاد الي قتلوا الأنبياء.
إمالا إنتوما وفوا الميزان متاع جدودكم
يا ولاد اللفاعي، كيفاش باش تهربوا من الحكم متاع عذاب جهنم
هاذاكا علاش آنا نبعثلكم أنبياء وناس حكماء وكتاب، ثمة شكون منهم الي باش تقتلوهم وتصلبوهم، وثمة شكون منهم الي باش تضربوهم بالسوط في المجامع متاعكم وتحاوزوهم من مدينة لمدينة،
# تك ‏4‏:8؛ عب ‏11‏:4؛ زك ‏1‏:1؛ II أخ ‏24‏:21 باش يجي عليكم كل دم طاهر جرى على الأرض، من دم هابيل البريء لدم زكريا ولد برخيا الي قتلتوه ما بين الهيكل والمذبح.
نقلكم الحق: الحاجات الخايبين هاذوما الكلهم باش يجيو على الجيل هاذا!» محبة يسوع لأورشليم ( لوقا ‏13‏:‏34‏-35 )
«يا أورشليم، يا أورشليم، يلي تقتل في الأنبياء وترجم في المبعوثين ليها، قداش من مرة حبيت نلم ولادك مع بعضهم كيف ما الدجاجة تلم الفلالس متاعها تحت جوانحها. آما إنتوما ما حبيتوش
هاي داركم باش تبقالكم خربة.
راني نقلكم: ما عادش باش تشوفوني حتى لين يجي الوقت الي تقولوا فيه: "مبارك الي جاي بإسم الرب!"»
يسوع يخبر على طيحان الهيكل ( مرقس ‏13‏:‏1‏-2 ؛ لوقا ‏21‏:‏5‏-6 )
خرج يسوع مالهيكل. وقتلي هو ماشي ويبعد جاوه تلامذتو ووراوه البني متاع الهيكل
ياخي قاللهم: «شفتوا هاذا الكلو؟ نقلكم الحق: حتى حجرة لهنا ما هي باش تبقى فوق أختها، الكلو باش يطيح.» الكارثة والإضطهاد ( مرقس ‏13‏:‏3‏-13 ؛ لوقا ‏21‏:‏7‏-19 )
وقتلي كان قاعد في جبل الزيتون، جاوه تلامذتو على جنب وقالولو: «قلنا وقتاش باش ياقع الشيء هاذا وشنوة الأمارة متاع جيانك ومتاع آخر الزمان؟»
جاوبهم يسوع: «ردوا بالكم وما تخليوش حتى واحد يغلطكم.
راهم برشة ناس باش يجيو بإسمي، ويقولوا: "آنا هو المسيح!" ويغلطوا برشة ناس.
ووقتلي تسمعوا بحروب قريبة وحروب في بلايص بعيدة ما تخافوش. راهو الشيء هاذا يلزمو ياقع، آما ما هيش هاذيكا النهاية.
راهو شعب باش يجي ضد شعب، ومملكة ضد مملكة، وبش ياقع جوع وزلازل في برشة بلايص.
هاذا الكلو ما هو إلا أول الوجايع متاع الولادة.
والوقت هاذاكا باش يهزوكم للعذاب ويقتلوكم. والشعوب الكلهم باش يكرهوكم على خاطر إسمي.
والوقت هاذاكا برشة ناس باش يبطلوا ما عادش يوليو مؤمنين، ويخونوا بعضهم ويكرهوا بعضهم.
ويظهروا برشة أنبياء كذابين ويغلطوا برشة ناس.
والأغلبية متاع الناس ما عادش باش تولي عندهم محبة، على خاطر الشر باش يكثر.
آما الي يثبت للإخر راهو باش يخلص.
والإنجيل متاع مملكة الله هاذي باش يتخبر بيه في العالم الكلو، شهادة للشعوب الكلهم ومباعد تجي النهاية.» الخراب العظيم ( مرقس ‏13‏:‏14‏-23 ؛ لوقا ‏21‏:‏20‏-24 )
# دا ‏9‏:27؛ ‏11‏:31؛ ‏12‏:11 «إمالا وقتلي تشوفوا "نجاسة الخراب" الي حكى عليها النبي دانيال قايمة في البلاصة المقدسة (باش الي يقرى يفهم).
الوقت هاذاكا خلي الي هوما في اليهودية يهربوا للجبال.
وخلي الي فوق السطح، ما يهبطش الوطا باش يهز الحاجات الي في دارو.
وخلي الي في السانية ما يرجعش باش يهز كبوطو.
ويا ويلهم الحبالى ولي يرضعوا في النهارات هاذوكم.
اطلبوا من ربي إنكم تهربوا في نهار موش شتاء ولا سبت.
على خاطر في الوقت هاذاكا باش يكون ثمة ضيق كبير، ما وقعش كيفو من أول الدنيا لتوا.
وإذا كان الله ما قصرش في النهارات هاذوكم، تالي راهو ما نجى حتى بشر. آما هو قصر فيهم على خاطر الناس الي ختارهم.
والوقت هاذاكا إذا كان واحد قاللكم: "ها هو المسيح هنا" ولا "هاوينو لغادي" ما تصدقوهش!
راهو باش يظهروا برشة ناس كيف المسيح الدجال وأنبياء كذابين، يعملوا حاجات عظيمة وعجايب باش يغلطوا بيها، حتى الناس المختارين، إذا كان ممكن.
هاني نبهتكم من قبل.
إمالا إذا كان يقولولكم: "ها هو المسيح في الخلاء!" ما تخرجوش، إذا كان يقولولكم: "ها هو في البيوت الدخلانية" ما تصدقوش!
راهو كيف ما البرق يلمع مالشرق ويضوي في إخر الغرب هكا يكون جياني آنا إبن الإنسان.
ووين تكون ثمة جيفة تتلم النسورا.» جيان إبن الإنسان ( مرقس ‏13‏:‏24‏-27 ؛ لوقا ‏21‏:‏25‏-28 )
# رؤ ‏8‏:12؛ إش ‏13‏:10؛ حز ‏32‏:7؛ يؤ ‏2‏:‏10‏-11؛ صف ‏1‏:15 «وفي وقت المصايب هاذوكم،  الشمس تولي ظلمة  ويتحجب ضو القمرة.  النجوم باش اطيح مالسماء،  وتتزلزل القوات الي في السماء.
والوقت هاذاكا باش تظهر الأمارة متاعي آنا إبن الإنسان في السماء، والعروشات متاع الأرض الكلهم باش ينوحوا، وبش يشوفوني آنا إبن الإنسان جاي في سحاب السماء بقوة وبمجد عظيم.
وبش نبعث الملايكة متاعي يناديو ببوق صوتو عالي وبش يلموا الي خترتهم من الجيهات الأربعة متاع الريح من إخر الدنيا لإخر السماء.» العبرة مالكرمة ( مرقس ‏13‏:‏28‏-31 ؛ لوقا ‏21‏:‏29‏-33 )
خوذوا العبرة مالكرمة: دوب ما عيدانها تخضار وتعمل الورق، تعرفوا الي الصيف قرب.
وإنتوما زادا كتشوفوا الحاجات هاذي قاعدة تاقع، تعرفوا الي آنا قريب على الأبواب.
نقلكم الحق: الجيل هاذا موش باش يوفى حتى لين تاقع الحاجات هاذي الكلها.
السماء والأرض باش يفناو آما كلامي عمرو ما يفنى. حضروا رواحكم ديما ( مرقس ‏13‏:‏32‏-37 ؛ لوقا ‏17‏:‏26‏-30 ؛ ‏12‏:‏39‏-40 )
«آما اليوم هاذاكا والساعة هاذيكا حتى واحد ما يعرفهم، لا الملايكة الي في السماء ولا الإبن، آما كان الآب وحدو يعرفهم.
كيف ما وقع في زمان نوح، هكا باش ياقع كنجي آنا إبن الإنسان.
راهو كيف ما الناس كانوا في النهارات هاذوكم قبل الفيضانات ياكلوا ويشربوا ويعرسوا، حتى لين دخل نوح للسفينة.
وما كانوش في بالهم بحتى شيء حتى لين جات الفيضانات وهزتهم الكلهم. هكاكا باش يجرى وقتلي نجي آنا إبن الإنسان:
الوقت هاذاكا باش يكونوا زوز رجال في السانية، واحد يتهز وواحد يبقى.
وزوز نساء قاعدين على الرحى يرحيو في القمح، وحدة تتهز والأخرى تبقى.
فيقوا، راكم ما تعرفوش على النهار الي باش يجي فيه ربكم.
آما أعرفوا الشيء هاذا، كان جا مولى الدار يعرف وقتاش باش يدهموا عليه السراق، تالي راهو سهر وما خلاش دارو تتسرق.
هاذاكا علاش إنتوما زادا حضروا رواحكم، راني آنا إبن الإنسان باش نجي في ساعة ما تجيش على بالكم.» مثل الخديم الثيقة ( لوقا ‏12‏:‏41‏-48 )
«شكونو الخديم الثيقة ولي يعرف كيفاش يتصرف ولي سيدو وكلو على دارو باش يعطيهم الماكلة متاعهم في وقتها؟
صحة ليه هاكا الخديم كيرجع سيدو ويلقاه خدم خدمتو.
نقلكم الحق: راهو باش يوكلو على أملاكو الكلها.
آما إذا كان الخديم هاذا طلع شرير وقال بينو وبين روحو: "سيدي باش يرجع امخر"
وبدا يضرب في الخدام الأخرين وياكل ويشرب مع السكارجية،
سيدو باش يرجع في نهار ما يجيش على بالو وفي ساعة ما يعرفهاش،
باش يقطعو تقطيع ويحطو في البلاصة الي ماشين ليها المنافقين. وين باش يكون البكاء وغزان السنين.»
مثل الصبايا
«إمالا مملكة السماوات تشبه لعشرة صبايا هزوا الفنارات متاعهم ومشاو باش يعرضوا للعريس.
خمسة منهم كانوا جهال وخمسة كانوا يعرفوا كيفاش يتصرفوا.
وقتلي الجهال هزوا الفنارات متاعهم، ما هزوش معاهم الزيت.
آما الي يعرفوا كيفاش يتصرفوا، هزوا ابادن متاع زيت مع الفنارات متاعهم.
وكبطى العريس، الكلهم هزهم النوم ورقدوا.
آما في نصف الليل سمعوا صياح: "راهو العريس جا، أخرجوا باش تقابلوه!"
ياخي الصبايا الكلهم قاموا وشعلوا فناراتهم.
وقالوا الجهال للي يعرفوا كيفاش يتصرفوا: "أعطيونا شوية مالزيت متاعكم، على خاطر فناراتنا باش تطفى."
آما الي يعرفوا كيفاش يتصرفوا جاوبوا: "ممكن موش باش يكفينا ويكفيكم، إمشيو للي يبيعوا في الزيت وإشريو الي تحتاجولو."
ووقتلي هوما ماشين باش يشريو، وصل العريس. ودخلوا معاه الحاضرين للدار الي فيها العرس وتسكر الباب.
ومباعد جاو الصبايا الأخرين زادا وقالوا للعريس: "يا سيدنا، يا سيدنا، حللنا الباب!"
آما هو جاوبهم: "نقلكم الحق: آنا ما نعرفكمش."
إمالا، حضروا رواحكم، على خاطركم لا تعرفوا لا اليوم ولا الساعة.» مثل الصرر متاع الفلوس ( لوقا ‏19‏:‏11‏-27 )
«راهي مملكة السماوات تشبه لراجل حب يسافر، ياخي نادى للخدام متاعو وعطاهم فلوسو
عطى لكل واحد منهم على قدر طاقتو، عطى لواحد خمسة صرر متاع ذهب، ولواحد آخر زوز صرر متاع ذهب، وواحد آخر صرة وحدة وسافر.
الي خذا الخمسة صرر مشى فيسع وتاجر بيهم، ياخي ربح خمسة صرر أخرين.
ولي خذا زوز صرر زادا، ربح زوز صرر أخرين.
آما الي خذا صرة وحدة، مشى وحفر في الأرض وخبى الفلوس متاع سيدو.
وبعد مدة طويلة، رجع سيد الخدام هاذوكم وحاسبهم.
وجا الي خذا الخمسة صرر، وجاب خمسة صرر زايدين وقال: "يا سيدي، عطيتني خمسة صرر، هاني ربحت خمسة صرر أخرين."
قالو سيدو: "صحيت، يا خديم يا صالح ويا ثيقة! كنت ثيقة في القليل، هاني باش نمنك على البرشة: ادخل للنعيم متاع سيدك."
ولي خذا الزوز صرر جا هو زادا، وقال: "يا سيدي، إنت عطيتني زوز صرر، هاني ربحت زوز صرر أخرين."
قالو سيدو: "صحيت، يا خديم يا صالح ويا ثيقة! كنت ثيقة في الشوية، هاني باش نمنك على البرشة: ادخل للنعيم متاع سيدك."
ولي خذا صرة وحدة هو زادا جا، وقال: "يا سيدي، آنا عرفت الي إنت راجل قاسي، تحصد الي ما زرعتوش، وتلم الي ما غرستوش،
ياخي خفت، ومشيت وخبيت الصرة متاعك في التراب، وهاي فلوسك."
آما سيدو جاوبو: "يا خديم يا شرير ويا بخلي! كعرفت الي آنا نحصد الشيء الي ما زرعتوش ونلم الشيء الي ما غرستوش،
كان لازمك تحط فلوسي في البانكا، وكنرجع ناخذها مع الفايدة.
وقال للخدام متاعو: خوذوا من عندو الصرة وأعطيوها للي عندو العشرة صرر،
راهو الي عندو، باش يتزادلو ويولي عندو برشة. آما الي ما عندو حتى شيء، حتى الي عندو باش يتفكلو.
والخديم الي ما فيهش حتى فايدة، ارميوه البرة في الظلام. وين باش يكون البكاء وغزان السنين."» يوم القيامة
«وقتلي نجي آنا إبن الإنسان في مجدي، ويجيو معايا الملايكة الكلهم الوقت هاذاكا نقعد في العرش المجيد متاعي،
# حز ‏34‏:17  ويتلموا قدامي الشعوب الكلهم، ونفرزهم من بعضهم كيف ما السارح يفرز الغنم مالمعيز،
وبش نحط الغنم على يميني آما المعيز نحطهم على يساري.
ومباعد باش نقول آنا الملك للي على يميني: "إيجاو، يلي بارككم بابا، أورثوا المملكة الي تعملت ليكم ملي تخلقت الدنيا،
على خاطرني كنت جيعان وإنتوما وكلتوني، كنت عطشان وإنتوما رويتوني، كنت غريب وإنتوما سكنتوني،
كنت عريان وإنتوما لبستوني، كنت مريض وإنتوما زرتوني، كنت مربوط وإنتوما جيتوني."
الوقت هاذاكا يجاوبوني الأبرار: "يا رب، وقتاش شفناك جيعان ووكلناك؟ ولا عطشان ورويناك؟
ووقتاش شفناك غريب وسكناك؟ ولا عريان ولبسناك؟
ووقتاش شفناك مريض ولا مربوط وزرناك؟"
وآنا الملك باش نجاوبهم: "نقلكم الحق في كل مرة عملتوا الشيء هاذاكا مع واحد من إخوتي الصغار هاذوما، راكم عملتوه معايا آنا!"
ومباعد باش نقول للي على يساري: "إبعدوني، يا ملعونين، إمشيو للنار الي تعملت لبليس والملايكة متاعو للأبد:
راني كنت جيعان وما وكلتونيش، كنت عطشان وما رويتونيش،
وكنت غريب وما سكنتونيش، عريان وما لبستونيش، مريض ومربوط وما زرتونيش."
وهوما زادا باش يجاوبوا: "يا رب، وقتاش شفناك جيعان ولا عطشان، غريب ولا عريان، مريض ولا مربوط، وما عاوناكش؟"
وآنا باش نجاوبهم: "نقلكم الحق في كل مرة ما عملتوش الشيء هاذاكا مع واحد من إخوتي الصغار هاذوما، راكم ما عملتوهش معايا آنا."
وهوما باش يمشيو يتعذبوا للأبد، آما الأبرار باش يمشيو للحياة الأبدية.»
اليهود يحاولوا باش يقتلوا يسوع ( مرقس ‏14‏:‏1‏-2 ؛ لوقا ‏22‏:‏1‏-2 ؛ يوحنا ‏11‏:‏45‏-53 )
وقتلي يسوع كمل الكلام هاذا الكلو، قال لتلامذتو:
«إنتوما تعرفوا الي عيد الفصح باش يجي بعد نهارين، وآنا إبن الإنسان باش يسلموني باش نتصلب.»
والوقت هاذاكا تلموا رؤساء الكهان والشيوخ متاع الشعب في دار قيافا أعلى واحد في رؤساء الكهان،
وتشاوروا مع بعضهم باش يعملوا حيلة يشدوا بيها يسوع ويقتلوه.
آما قالوا: «ما نشدوهش في العيد، باش ما توليش خوضة في وسط الشعب.» مرا تصب العطر على يسوع ( مرقس ‏14‏:‏3‏-9 ؛ يوحنا ‏12‏:‏1‏-8 )
توا وقتلي كان يسوع في بيت عنيا في دار سمعان الأبرص،
جاتو مرا وفي يديها دبوزة متاع عطر غالي برشة، وصباتو فوق راسو وقتلي هو ياكل.
آما وقتلي شافوها التلامذة، تغششوا وقالوا: «علاش التبذير هاذا؟
العطر هاذا كان ينجم يتباع ابرشة فلوس، وتتعطى للفقراء!»
آما يسوع عرف الشيء هاذا وقاللهم: «علاش تقلقوا في المرا؟ راهي عملت معايا حاجة باهية.
الفقراء ديما معاكم، آما آنا ما نيش باش نكون معاكم ديما.
وإذا كانها صبت العطر على بدني، راهي باش تحضرني للدفينة.
نقلكم الحق: وين باش يتبشر بالإنجيل هاذا في الدنيا الكلها، باش يتحكى علي عملاتو المرا هاذي، باش الناس ديما يذكروها.» خيانة يهوذا ( مرقس ‏14‏:‏10‏-11 ؛ لوقا ‏22‏:‏3‏-6 )
الوقت هاذاكا واحد مالأثناشن تلميذ، ولي كان إسمو يهوذا الإسخريوطي، مشى لرؤساء الكهان
# خر ‏21‏:32؛ زك ‏11‏:12 وقاللهم: «شنوة باش تعطيوني كنخونو؟» وعطاوه ثلاثين قطعة متاع فضة.
ومالوقت هاذاكا بدا يستنى في فرصة باش يخونو. عشاء الفصح مع التلامذة ( مرقس ‏14‏:‏12‏-21 ؛ لوقا ‏22‏:‏7‏-23 ؛ يوحنا ‏13‏:‏21‏-30 )
وتوا في النهار الأول متاع عيد الفطير جاو التلامذة ليسوع وقالولو: «تحبنا نحضرولك عشاء الفصح باش تاكلو؟»
قاللهم: «ثمة واحد في المدينة إمشيو قولولو: "المعلم يقول: ساعتي جات، باش ناكل عشاء الفصح في دارك مع تلامذتي."»
وعملوا التلامذة كيف ما قاللهم يسوع وحضروا عشاء الفصح.
وفي العشية، قعد يسوع باش ياكل هو وتلامذتو الأثناش.
ووقتلي كانوا ياكلوا، قال يسوع: «نقلكم الحق: واحد منكم باش يخوني.»
وحزنوا برشة وبداوا يقولولو بالواحد بالواحد: «ياخي آنا هو، يا رب؟»
جاوبهم: «الي حط يدو في الصحن معايا هو الي باش يخوني.
# مز ‏41‏:9 راني آنا إبن الإنسان لازمني نموت كيف ما تكتب علي في الكتاب المقدس ويا ويلو الراجل الي باش يخوني! الراجل هاذاكا خيرلو لوكان ما تولدش.»
سألو يهوذا الي خانو: «ياخي آنا هو، يا معلم؟» جاوبو يسوع: «إنت قلت.» عشاء الرب ( مرقس ‏14‏:‏22‏-26 ؛ لوقا ‏22‏:‏15‏-20 ؛ كورنثوس الأولى ‏11‏:‏23‏-25 )
ووقتلي كانوا ياكلوا، خذا يسوع خبزة وبارك وقسم وعطى لتلامذتو وقال: «خوذوا كولوا، هاذا بدني.»
وخذا كاس وكشكر عطاهم وقال: «أشربوا منو الكلكم.
راهو هاذا دمي، دم العهد الي جرى على خاطر برشة ناس باش ذنوبهم تتغفر.
نقوللكم: ما عادش باش نشرب من العصير متاع العنب هاذا، حتى لين يجي النهار هاذاكا الي نشربو فيه معاكم جديد في مملكة بابا.»
ومباعد سبحوا ربي بالغناء ومشاو لجبل الزيتون. يسوع يخبر الي بطرس باش ينكرو ( مرقس ‏14‏:‏27‏-31 ؛ لوقا ‏22‏:‏31‏-34 ؛ يوحنا ‏13‏:‏36‏-38 )
# زك ‏13‏:7؛ يو ‏16‏:32 ومباعد قاللهم يسوع: «الكلكم باش تمشيو وتخلوني الليلة هاذي، راهو مكتوب في الكتاب المقدس:  باش نضرب السارح،  والغنم باش تتفرق.
آما بعد ما نقوم من الموت راني باش نسبقكم للجليل.»
ياخي قالو بطرس: «حتى لوكان خلوك الكلهم، آنا عمري ما نخليك.»
قالو يسوع: «نقلك الحق: في الليلة هاذي، قبل ما يصيح السردوك، باش تكون نكرت في ثلاثة مرات.»
قالو بطرس: «ما نيش باش ننكر فيك حتى إذا كان لزم باش نموت معاك.» والكلام هاذا قالوهولو التلامذة الكلهم. يسوع يصلي في جثسيماني ( مرقس ‏14‏:‏32‏-42 ؛ لوقا ‏22‏:‏39‏-46 )
ومباعد مشى المسيح وتلامذتو لبلاصة إسمها جثسيماني، وقاللهم: «أقعدوا لهنا، حتى لين نمشي لغادي ونصلي.»
وهز معاه بطرس وولاد زبدي الإثنين، وبدا يحس في روحو حزين ومتقلق.
الوقت هاذاكا قاللهم: «نحس الي روحي حزينة برشة لحد الموت. استناو هنا وابقاو فايقين.»
وبعد عليهم شوية وطاح على ركايبو وصلى وقال: «يا بابا إذا كان ممكن، بعد علي الكاس هاذي. آما خلي يكون الشيء الي تحب عليه إنت، موش الي نحب عليه آنا.»
ورجع للتلامذة ولقاهم راقدين، وقال لبطرس: «ياخي هكا ما تنجموش تسهروا معايا حتى ساعة وحدة؟
أسهروا وصليو باش ما تحصلوش في تجربة. راهي الروح تحب تبقى فايقة، آما البدن راهو ضعيف.»
وبعد مرة أخرى وصلى، وقال: «يا بابا، إذا كان الكاس هاذا موش ممكن يبعد علي، ويلزمني نشربو، خلي تكون إرادتك موش إرادتي.»
ورجع مرة أخرى ولقاهم راقدين، على خاطرهم ما نجموش يهزوا روسهم مالنوم.
ولى خلاهم مرة أخرى وبعد باش يصلي للمرة الثالثة، وعاود الكلام هو بيدو.
ومباعد جا للتلامذة وقاللهم: «ياخي مازلتوا راقدين ومرتاحين؟ هاي الساعة جات وآنا إبن الإنسان باش يسلموني ليدين المذنبين.
قوموا خلينا نمشيوا! هاو الي باش يخوني جا.» شدان يسوع ( مرقس ‏14‏:‏43‏-50 ؛ لوقا ‏22‏:‏47‏-53 ؛ يوحنا ‏18‏:‏3‏-12 )
ووقتلي هو مازال يتكلم جا يهوذا، الي هو واحد مالأثناشن تلميذ، ومعاه برشة ناس هازين سيوفا وعصي، بعثوهم رؤساء الكهان والشيوخ متاع الشعب.
ولي خانو عطاهم أمارة، وقال: «الي باش نبوسو هاذاكا هو، شدوه!»
وبالوقت مشى طول ليسوع وقالو: «السلام، يا معلم!» وباسو.
قالو يسوع: «يا صاحبي. أعمل الشيء الي جيت على جالو.» الوقت هاذاكا جاو وحطوا يديهم على يسوع وشدوه.
وواحد ملي كانوا مع يسوع مد يدو وجبد سيفو وضرب العبد متاع أعلى واحد في رؤساء الكهان قصلو وذنو.
والوقت هاذاكا قلو يسوع: «رجع سيفك لبلاصتو. راهم الي يهزوا السيوفا، الكلهم يموتوا بالسيوفا،
ياخي ماشي في بالك الي آنا ما انجمش نطلب من بابا، وهو بالوقت يبعثلي أكثر من ثناشن جيش متاع ملايكة؟
آما كيفاش باش اتم الكتب المقدسة الي تقول الي الشيء هاذا يلزمو ياقع؟»
وقال يسوع للناس: «ياخي رديتوني مجرم جاييني بالسيوفا والعصي؟ كل يوم كنت نقعد نعلم في الهيكل، وما شديتونيش.
آما الشيء هاذا الكلو وقع باش يتم الي تقال في كتب الأنبياء.» الوقت هاذاكا التلامذة خلاوه وهربوا. يسوع في المجلس متاع اليهود ( مرقس ‏14‏:‏53‏-65 ؛ لوقا ‏22‏:‏54‏-55 ، ‏63‏-71 ؛ يوحنا ‏18‏:‏13‏-14 ، ‏19‏-24 )
ولي شدوا يسوع هزوه لقيافا الي هو أعلى واحد في رؤساء الكهان، وين تلموا الشيوخ والكتاب متاع اليهود
وبطرس كان يتبع فيه من بعيد حتى لين وصل للوسطية متاع دار أعلى واحد في رؤساء الكهان. ودخل لداخل وقعد مع الحراس باش يشوف آش باش ياقع.
ورؤساء الكهان ولي في المجلس متاع اليهود الكلهم يلوجوا على شكون يشهد على يسوع بالباطل باش يقتلوه،
آما ما لقوش كيفاش، رغملي برشة ناس قدموا وشهدوا بالباطل. ومباعد قدموا زوز شهود
وقالوا: «الراجل هاذا قال: "آنا انجم نطيح هيكل الله وانجم نبنيه في ثلاثة أيام."»
وقام أعلى واحد في رؤساء الكهان وقال: «ياخي ما عندك ما تجاوب؟ ياخي ما كش تسمع في الرجال هاذوما كيفاش يشهدوا عليك؟»
آما يسوع بقى ساكت. وقالو أعلى واحد في رؤساء الكهان: «حلفتك بالله الحي قوللنا: ياخي إنت المسيح إبن الله؟»
قالو يسوع: «إنت قلت هكا. آما آنا راني نقلكم: ماليوم باش تشوفوني آنا إبن الإنسان قاعد على يمين قدرة الله وجاي في سحاب السماء!»
قطع أعلى واحد في رؤساء الكهان دبشو وقال: «راهو كفر! ياخي مازلنا محتاجين لشهود؟ هاكم توا سمعتوه ككفر.
شنوة تحكموا عليه؟» جاوبوا: «يلزمو يموت!»
وبزقوا عليه وضربوه بالكف، وثمة شكون منهم الي ضربوه
وقالوا: «تنبأ لينا، يا المسيح! شكون الي ضربك؟» بطرس ينكر يسوع ( مرقس ‏14‏:‏66‏-72 ؛ لوقا ‏22‏:‏56‏-62 ؛ يوحنا ‏18‏:‏15‏-18 ، ‏25‏-27 )
والوقت هاذاكا بطرس كان قاعد البرا في الوسطية متاع الدار، ياخي جاتو خديمة وقالت: «إنت زادا كنت مع يسوع الي مالجليل!»
آما هو نكر قدامهم الكلهم، وقال: «ما نيش فاهم شنوة تقصدي.»
ووقتلي خرج للباب البراني، شافاتو خديمة أخرى وقالت للي حاضرين الغادي: «الراجل هاذا كان مع يسوع الي مالناصرة!»
ونكر بطرس مرة أخرى وهو يحلف ويقول: «الراجل هاذا ما نعرفوش!»
مباعد شوية جاو الناس الي حاضرين وقالوا لبطرس: «بالحق إنت زادا واحد منهم، على خاطرك تتكلم كيفهم!»
الوقت هاذاكا بدا يحلف ويتكتف: «آنا ما نعرفش الراجل هاذا.» وبالوقت صاح السردوك،
وتذكر بطرس كلمة يسوع كقلو: «قبل ما يصيح السردوك تكون إنت نكرتني ثلاثة مرات.» وخرج البرا وبكى برشة.
يسوع قدام بيلاطس ( مرقس ‏15‏:1 ؛ لوقا ‏23‏:‏1‏-2 ؛ يوحنا ‏18‏:‏28‏-32 )
وفي الصباح، رؤساء الكهان والشيوخ متاع الشعب الكلهم تفاهموا على يسوع باش يقتلوه.
وكتفوه وهزوه وسلموه لبيلاطس الوالي. الموت متاع يهوذا ( أعمال ‏1‏:‏18‏-19 )
ووقتلي يهوذا الي خانو شاف الي يسوع تحكم عليه، ندم ورجع الثلاثين قطعة متاع الفضة لرؤساء الكهان والشيوخ،
وقاللهم: «آنا عملت ذنب كبعت الدم متاع واحد بريء.» قالولو: «أحنا ما يهمناش؟ دبر راسك.»
ورمى الفضة في الهيكل وخرج، ومشى شنق روحو.
آما رؤساء الكهان هزوا الفضة وقالوا: «موش حلال باش نحطوها في الصندوق متاع الهيكل، ما دامها فلوس متاع دم.»
إمالا تفاهموا وشراو بيها السانية متاع بياع الفخار باش يعملوها جبانة يدفنوا فيها البراينية.
هاذاكا علاش السانية هاذيكا يسميوها سانية الدم لليوم.
# زك ‏11‏:‏12‏-13؛ إر ‏32‏:‏6‏-15؛ ‏18‏:‏2‏-3 وهكا تم الشيء الي قالو النبي إرميا: «وهزوا الثلاثين قطعة متاع الفضة، السوم متاع الي ساموه بيه جماعة من بني إسرائيل،
وعطاوهم باش يشريو سانية بياع الفخار. كيف ما أمرني ربي.» بيلاطس يسإل يسوع ( مرقس ‏15‏:‏2‏-5 ؛ لوقا ‏23‏:‏3‏-5 ؛ يوحنا ‏18‏:‏33‏-38 )
ووقف يسوع قدام الوالي وسألو الوالي: «ياخي إنت ملك اليهود؟» جاوبو يسوع: «إنت قلت.»
آما وقتلي رؤساء الكهان والشيوخ يتهموا فيه، ما جاوبش بحتى حاجة.
ومباعد قالو بيلاطس: «ياخي ماكش تسمع كيفاش قاعدين يشهدوا عليك ابرشة حاجات؟»
آما هو ما جاوبوش على حتى حاجة منهم، حتى لين بقى الوالي متعجب برشة. الحكم على يسوع بالموت ( مرقس ‏15‏:‏6‏-15 ؛ لوقا ‏23‏:‏13‏-25 ؛ يوحنا ‏18‏:‏39‏-‏19‏:16 )
وفي كل عيد كان الوالي يسيب للشعب واحد مالمرابيط الي يحبوا عليه.
وكان عندهم في الوقت هاذاكا واحد معروف في الحبس إسمو باراباس.
ووقتلي تلموا قاللهم بيلاطس: «شكون تحبوني نسيبلكم: باراباس ولا يسوع الي يتسمى المسيح؟»
على خاطرو كان يعرف الي هوما سلموهولو بسبب الغيرة.
زيد على هاذا وقتلي بيلاطس قاعد في المحكمة، بعثتلو مرتو وقالتلو: «رد بالك تعمل أي حاجة للراجل البار هاذاكا، راني تقلقت برشة على خاطرو الليلة في الحلم.»
ورؤساء الكهان والشيوخ قنعوا الناس باش يطلبوا منو إنو يسيبلهم باراباس ويقتل يسوع.
قاللهم الوالي مرة أخرى: «شكونو منهم لثنين تحبوني نسيبلكم؟» وهوما قالوا: «باراباس!»
قاللهم بيلاطس: «إمالا آش تحبوني نعمل ليسوع الي يتسمى المسيح؟» قالوا الكلهم: «اصلبو!»
وقال: «علاش، شنوة الشر الي عملو؟» آما هوما ولاو يصيحوا أكثر: «اصلبو!»
إمالا وقتلي شاف بيلاطس الي هو ما وصل لحتى شيء، وبالعكس ولات ثمة خوضة، خذا الماء وغسل يديه قدام الناس وقال: «آنا بريء من دم الراجل هاذا! أعملوا فيه الي تحبوا.»
والناس الكلهم جاوبوا: «أحنا وولادنا مطلوبين بدمو!»
ومباعد سيبلهم باراباس، وسلم يسوع باش يتصلب بعد ما ضربو بالسوط. الجنود يتمسخروا على يسوع ( مرقس ‏15‏:‏16‏-20 ؛ يوحنا ‏19‏:‏2‏-3 )
ومباعد هزوا الجنود يسوع للقصر متاع الوالي ولموا فرقة العسكر الكلها قدامو،
ونحاولو لبستو ولبسوه لبسة حمرة،
وعملوا تاج مالشوك وحطوه فوق راسو، وحطولو قصبة في يدو، وسجدوا قدامو وهوما يتمسخروا عليه ويقولوا: «يحيى ملك اليهود!»
وبصقوا عليه، وشدوا القصبة وضربوه بيها على راسو.
وبعد ما تمسخروا عليه نحاولو اللبسة الحمرا، ولبسوه دبشو وهزوه باش يتصلب. يسوع على الصليب ( مرقس ‏15‏:‏21‏-32 ؛ لوقا ‏23‏:‏26‏-43 ؛ يوحنا ‏19‏:‏17‏-27 )
ووقتلي هوما خارجين مالمدينة عرضهم راجل من قيرينة إسمو سمعان، ولزموا عليه باش يهز الصليب متاع يسوع.
ووقتلي وصلوا لبقعة تتسمى الجلجثة، الي معناها «بقعة الجمجمة»
عطاوه شراب مخلط بحاجة يسموها المر باش يشربو، آما وقتلي ذاقو ما حبش يشربو.
# مز ‏22‏:18 ووقتلي صلبوه عملوا قرعة على لبستو وقسموها.
وقعدوا وبقاو يعسوا عليه الغادي.
وحطوا التهمة متاعو فوق راسو في بلاكة مكتوب عليها: «هاذا يسوع، ملك اليهود.»
وصلبوا معاه زوز مجرمة، واحد على يمينو وواحد على يسارو.
# مز ‏22‏:‏7‏-8؛ ‏109‏:25 والناس الي يتعداو من غادي كانوا يدوحوا عليه روسهم ويسبوا فيه ويقولوا:
«يلي باش اطيح الهيكل وتبنيه في ثلاثة أيام، خلص روحك وأهبط من فوق الصليب إذا كانك إنت إبن الله.»
ورؤساء الكهان والكتاب متاع اليهود والشيوخ هوما زادا كانوا يتمسخروا عليه، ويقولوا:
«خلص ناس أخرين، وما ينجمش يخلص روحو! هو الملك متاع إسرائيل، خليه يهبط توا من فوق الصليب وإحنا باش نمنوا بيه.
ماو وثق في الله وقال: "آنا إبن الله" خلي الله يخلصو إذا كانو راضي عليه.»
والمجرمة الي تصلبوا معاه هوما زادا عايروه بالكلام هو بيدو. موت يسوع ( مرقس ‏15‏:‏33‏-41 ؛ لوقا ‏23‏:‏44‏-49 ؛ يوحنا ‏19‏:‏28‏-30 )
ومع نصف نهار ظلامت الدنيا الكلها حتى للثلاثة متاع العشية.
# مز ‏22‏:1 وتقريب مع الثلاثة صاح يسوع بصوت عالي: «إيلي! إيلي! لما شبقتني؟» الي معناها «يا ربي! يا ربي! علاش خليتني؟»
وثمة شكون مالواقفين كسمعوه قالوا: «الراجل هاذا ينادي على إيليا!»
# مز ‏69‏:21 وواحد منهم جرى وهز شيفونة، نفخها في الخل وحطها في قصبة ومدهالو باش يشرب.
آما الأخرين قالوا: «إستنى، خلينا نشوفوا إذا كان إيليا باش يجي ويخلصو!»
وصاح يسوع مرة أخرى بصوت عالي وخلى روحو تطلع.
وتقسم الحجاب متاع الهيكل على ثنين مالفوق الوطا. والأرض تزلزلت والحجر تشقق.
وتحلت القبور، وبرشة بدونات متاع القديسين الي راقدين فيها قاموا.
وخرجوا مالقبور بعد ما قام يسوع، ومشاو للمدينة المقدسة وظهروا لبرشة ناس.
وقتلي القايد متاع الميا ولي كانوا يعسوا معاه على يسوع شافوا كيفاش الأرض تزلزلت والحاجات الي وقعت، ترعبوا وقالوا: «بالحق الإنسان هاذا كان إبن الله!»
وكانوا ثمة زادا برشة نساء يتفرجوا من بعيد، وهوما الي كانوا يتبعوا في يسوع مالجليل ويخدموا فيه،
ومنهم مريم المجدلية، ومريم أم يعقوب ويوسف، وأم ولاد زبدي. دفنان يسوع ( مرقس ‏15‏:‏42‏-47 ؛ لوقا ‏23‏:‏50‏-56 ؛ يوحنا ‏19‏:‏38‏-42 )
وفي العشية جا راجل غني إسمو يوسف من منطقة الرامة، وهو زادا كان مالتلامذة متاع يسوع.
مشى لبيلاطس وطلب منو الجثة متاع يسوع. ياخي بيلاطس أمر باش يعطوهالو.
وهز يوسف الجثة متاع يسوع ولفها في كفن نظيف،
ودفنو في قبر جديد حفرو لروحو في الحجر، وحط حجرة كبيرة في باب القبر ومشى.
وكانت مريم المجدلية، ومريم الأخرى، قاعدين مقابلين القبر. العسان على القبر
ومن غدوة، الي هو بعد النهار الي يحضروا فيه، مشاو رؤساء الكهان والفريسيين لبيلاطس
وقالولو: «تذكرنا، يا سيدنا، كيفاش الدجال هاذاكا قال وقتلي كان حي: "باش نقوم بعد ثلاثة أيام."
هاذاكا علاش أأمر باش يعسوا على القبر للنهار الثالث، باش تلامذتو ما يمشيوش يسرقوه ويقولوا للشعب: "راهو قام من بين الموتى"، ويغلطوا الناس أكثر مالغلطة متاع قبل!»
قاللهم بيلاطس: «عندكم حرس، إمشيو وعسوا عليه كيف ما تحبوا.»
إمالا مشاو حطوا الشمع على الحجرة وجنود باش يعسوا على القبر.
قيامة يسوع ( مرقس ‏16‏:‏1‏-8 ؛ لوقا ‏24‏:‏1‏-12 ؛ يوحنا ‏20‏:‏1‏-10 )
وبعد ما فات السبت ومع طلوع الفجر في نهار الأحد، مشات مريم المجدلية ومريم الأخرى باش يشوفوا القبر.
ياخي وقع زلزال كبير، ثمة ملاك من عند ربي هبط مالسماء وجا وبعد الحجرة وقعد فوقها.
وكان منظرو كيف البرق ودبشو أبيض كيف الثلج.
وولوا الحراس يترعدوا مالخوف منو وولوا كيف الموتى.
آما الملاك قال للنساء: «ما تخافوش. آنا نعرف الي إنتوما تلوجوا على يسوع الي تصلب.
هو موش هنا، راهو قام كيف ما قال. إيجاو وشوفوا البقعة الي كان محطوط فيها.
وإمشيو فيسع وقولوا لتلامذتو: "راهو قام من بين الموتى، وهاو باش يسبقكم للجليل، وغادي باش تشوفوه." هاني قلتلكم.»
ولوا مشاو مالقبر فيسع وهوما خايفين وفرحانين برشة، وجراو للتلامذة.
وفي الثنية عرضهم يسوع وقاللهم: «السلام.» ياخي جوه وشدوا في ساقيه وسجدولو
ياخي قاللهم يسوع: «ما تخافوش! إمشيو وقولوا لإخوتي يمشيو للجليل، والغادي باش يشوفوني.» الشيء الي قالوه الجنود
وقتلي النساء ماشين ثمة جنود رجعوا للمدينة وقالوا لرؤساء الكهان على الحاجات الي وقعت الكلها.
وكجتمعوا رؤساء الكهان مع الشيوخ، تشاوروا وعطوا برشة فلوس للجنود،
وقالولهم: «قولوا للناس: "راهم تلامذتو جاو في الليل وسرقوه وقتلي أحنا راقدين."
وكيسمع الوالي بالخبر، أحنا نرضيوه ونخرجوكم مالمشكلة.»
وخذاو الجنود الفلوس وعملوا كيف ما قالولهم. والحكاية هاذي تنشرت ما بين اليهود حتى لليوم. يسوع يظهر لتلامذتو ( مرقس ‏16‏:‏14‏-18 ؛ لوقا ‏24‏:‏36‏-49 ؛ يوحنا ‏20‏:‏19‏-23 ؛ أعمال ‏1‏:‏6‏-8 )
وتوا مشاو الحداشن تلميذ للجليل، للجبل، كيف ما قاللهم يسوع.
وكشافوا يسوع سجدولو، آما ثمة شكون منهم الي شكوا.
وجا يسوع وقاللهم: «تعطاتلي كل سلطة في السماوات وفي الأرض.
إمالا إمشيو وأعملوا تلامذة في الشعوب الكلهم، وعمدوهم بإسم الآب والإبن والروح القدس،
وعلموهم باش يعملوا الشيء الي أمرتكم بيه الكلو، وهاني معاكم ديما، لآخر الزمان.»
جيان يوحنا المعمدان ( متى ‏3‏:‏1‏-12 ؛ لوقا ‏3‏:‏1‏-18 ؛ يوحنا ‏1‏:‏19‏-28 )
هاذي هي البداية متاع إنجيل يسوع المسيح إبن الله
كيف ما تكتبت في كتاب النبي إشعياء:  هاني نبعث قدامك رسولي  الي يحضرلك الطريق
# إش ‏40‏:3 «صوت ينادي في الخلاء:  حضروا طريق ربنا،  وخلوا الثنايا متاعو تتسوى.»
جا يوحنا المعمدان في الخلاء ينادي بمعمودية التوبة باش تتغفرالذنوب.
ومشاولو الناس الي في منطقة اليهودية ولي ساكنين في أورشليم الكلها وتعمدوا على يديه في واد الأردن بعد ما اعترفوا بذنوبهم.
وكانت لبسة يوحنا من وبر الجمال وحزامو جلد وياكل في الجراد والعسل الجالي.
وكان يبشر ويقول: «باش يجي الي هو أقوى مني وما نستحقش باش نهبط ونحلو خيوط صندالو.
آنا عمدتكم بالماء، آما هو باش يعمدكم بالروح القدس.» يسوع يتعمد ويجربو الشيطان ( متى ‏3‏:‏13‏-17 ؛ لوقا ‏3‏:‏21‏-22 )
في الوقت هاذاكا جا يسوع مالناصرة الي في منطقة الجليل وتعمد في واد الأردن على يدين يوحنا
ودوب ما خرج من الماء شاف السماء تحلت والروح القدس هبط عليه في هيئة يمامة.
# مز ‏2‏:7؛ إش ‏42‏:1 وجا صوت مالسماء يقول: «إنت ابني الي نحبو، آنا فرحان بيك.» بليس يجرب يسوع ( متى ‏4‏:‏1‏-11 ؛ لوقا ‏4‏:‏1‏-13 )
وبالوقت الروح القدس هز يسوع للخلاء
وعدى أربعين يوم والشيطان يجرب فيه وكان في وسط الحيوانات والملايكة تخدم فيه. يسوع في الجليل ( متى ‏4‏:‏12‏-22 ؛ لوقا ‏4‏:‏14‏-15 ؛ ‏5‏:‏1‏-11 )
وبعد ما يوحنا حطوه في الحبس، مشى يسوع لمنطقة الجليل يبشر بإنجيل الله
ويقول: «الزمان كمل ومملكة الله قربت. توبوا وامنوا بالإنجيل!»
ووقتلي كان يسوع يمشي على شط البحيرة متاع الجليل شاف سمعان وخوه أندراوس يرميو في الشباك في البحيرة على خاطرهم كانوا صيادا.
قاللهم يسوع: «تبعوني وآنا باش نردكم صيادا متاع ناس.»
وبالوقت خلاو الشباك متاعهم وتبعوه.
وبعد ما زاد مشى شوية شاف يعقوب ويوحنا ولاد زبدي في الفلوكة يصلحوا في الشباك.
وبالوقت نادالهم ياخي خلاو بوهم زبدي مع الخداما في الفلوكة وتبعوه. يسوع يخرج روح منزوس ( لوقا ‏4‏:‏31‏-37 )
ومباعد مشى يسوع وتلامذتو لكفرناحوم وفي نهار السبت دخل يسوع للمجمع وبدا يعلم.
الحاضرين بقاو متعجبين من التعليم متاعو على خاطرو كان يعلم فيهم كيف واحد عندو سلطة موش كيف الكتاب متاع اليهود.
وكان ثمة في المجمع راجل ساكنو روح منزوس صاح
وقال: «آش بينا وبينك يا يسوع الناصري؟ ياخي جيت باش تهلكنا؟ آنا نعرف إنت شكون. إنت قدوس الله!»
ياخي يسوع أمرو وقالو: «اسكت! وأخرج منو.»
صرع الروح المنزوس الراجل وصاح بصوت عالي وخرج منو.
الناس الكل بقاو متعجبين وبداوا يسألوا في بعضهم: «شنوة هاذا؟ تعليم جديد وفيه سلطة! حتى مالأرواح المنزوسة يأمر فيهم وهوما يطيعوه!»
وبالوقت تنشر خبر يسوع في المناطق الي في الجليل الكلها. نسيبة سمعان تتشفى ( متى ‏8‏:‏14‏-17 ؛ لوقا ‏4‏:‏38‏-41 )
ودوب ما يسوع وتلامذتو خرجوا مالمجمع مشاو لدار سمعان وأندراوس ومعاهم يعقوب ويوحنا.
ونسيبة سمعان كانت راقدة في الفرش عندها السخانة وبالوقت كلموا عليها يسوع.
قربلها وشدها من يدها وقومها وبالوقت تنحات عليها السخانة وولت تخدم فيهم.
وفي العشية وقتلي غابت الشمس الناس جابولو المرضى ولي ساكنتهم الشواطن الكلهم
والناس الي في أورشليم الكلهم تلموا قدام الباب،
وشفى برشة ناس كانوا يعانوا من برشة أمراض وخرج برشة شواطن. وما خلاش الشواطن يتكلموا على خاطرهم عرفوا شكونو هو. يسوع يمشي للجليل ( لوقا ‏4‏:‏42‏-44 )
واليومت غدوة في الصباح بكري قام يسوع ومشى لبقعة خالية وبدا يصلي.
ومشى سمعان ولي معاه يلوجوا عليه
ووقتلي لقاوه قالولو: «راهم الناس الكل يلوجوا عليك!»
قاللهم: «هيا نمشيوا للمدن الأخرى القريبة باش نبشر فيها على خاطرني جيت للشيء هاذا.»
ومشى يبشر في مجامع اليهود الي في منطقة الجليل الكلها ويخرج في الشواطن. الراجل الأبرص يتشفى ( متى ‏8‏:‏1‏-4 ؛ لوقا ‏5‏:‏12‏-16 )
وجاه واحد أبرص يتشحت فيه وطاح على ركايبو قدامو وقال: «إذا إنت تحب راك تقدر تشفيني.»
ياخي حن عليه يسوع ومد يدو ومسو وقال: «آنا نحب، اتشفى!»
ودوب ما يسوع تكلم تنحى عليه البرص وتشفى.
وبالوقت أمرو يسوع باش يمشي ونبه عليه
# لا ‏13‏:49؛ ‏14‏:‏2‏-32 وقالو: «رد بالك، ما تقولش لحتى حد. آما إمشي للكاهن خليه يشوفك وقدم القربان الي أمر بيه موسى على خاطرك تشفيت باش يكون الشيء هاذاكا شهادة ليهم.»
آما هو مشى وبدا ينادي ونشر الخبر حتى لين يسوع ما عادش يقدر يدخل لحتى بلاد جهار وولى يسكن في الخلاء والناس يجيوه من كل بلاصة.
يسوع يشفي راجل مشلول ( متى ‏9‏:‏1‏-8 ؛ لوقا ‏5‏:‏17‏-26 )
وبعد أيامات رجع يسوع لمنطقة كفرناحوم وتنشر الخبر الي هو في الدار.
تلموا برشة ناس حتى لين ما بقاتش بلاصة لحتى حد قدام الباب. وبدا يحكيلهم على كلمة الله.
وجابولو واحد مشلول هازينو أربعة رجال.
آما ما قدروش يقربولو بسبب الزحمة الكبيرة. ونقبوا السطح متاع الدار الي كان فيها يسوع وهبطوا الفراش الي راقد عليه المشلول.
وقتلي شاف يسوع إيمانهم قال للمشلول: «يا وليدي راهي ذنوبك تغفرت.»
وكانوا مع الناس جماعة من الكتاب متاع اليهود بداوا يفكروا في قلوبهم:
«شبيه الراجل هاذا يتكلم هكا؟ راهو يكفر! شكون غير الله وحدو يقدر يغفر الذنوب؟»
وبالوقت عرف يسوع الشيء الي يفكروا فيه ولى سإلهم: «علاش تفكروا في الشيء هاذا؟
آنا هو أسهل؟ باش يتقال للمشلول: "ذنوبك تغفرت" ولا يتقالو: "قوم! هز فراشك وإمشي."
آما هكا تعرفوا الي آنا إبن الإنسان عندي السلطة في الأرض باش نغفر الذنوب» ومباعد قال للمشلول:
«نقلك: قوم! هز فراشك وإمشي لبيتك.»
قام بالوقت وهز فراشو ومشى قدام الناس الكل وبقاو الكلهم متعجبين وسبحوا الله وقالوا: «الشيء هاذا عمرنا ما شفنا مثلو بالكل!» المسيح يدعي لاوي ( متى ‏9‏:‏9‏-13 ؛ لوقا ‏5‏:‏27‏-32 )
وخرج يسوع مرة ثانية لشط البحيرة وخلطوا عليه الناس الكل وبدا يعلم فيهم.
ووقتلي كان يمشي شاف لاوي ولد حلفى قاعد في المكتب متاع الضرايب وقلو: «تبعني!» ياخي قام وتبعو.
ووقتلي كان يسوع قاعد ياكل في دار لاوي جاو برشة ملي يلموا في الضرايب والمذنبين وكانوا بحذاه هو وتلامذتو. وبرشة منهم كانوا يتبعوا فيهم.
ووقتلي الكتاب متاع اليهود والفريسيين شافوا الي يسوع ياكل مع الي يلموا في الضرايب قالوا لتلامذتو «علاش ياكل مع الي يلموا في الضرايب والمذنبين؟»
سمع يسوع وجاوبهم: «موش الصحاح هوما المحتاجين للطبيب آما راهم المرضى. جيت باش ندعي المذنبين، موش الأبرار.» النقاش على الصيام ( متى ‏9‏:‏14‏-17 ؛ لوقا ‏5‏:‏33‏-39 )
وكانوا تلامذة يوحنا والفريسيين صايمين ياخي جاو جماعة ليسوع يسألوا فيه: «علاش تلامذة يوحنا وتلامذة الفريسيين يصوموا وتلامذتك ما يصوموش؟»
جاوبهم: «ياخي ينجموا المستدعين للعرس يصوموا والعريس مازال في وسطهم؟ ما دامو العريس في وسطهم ما ينجموش يصوموا.
آما باش يجيو نهارات يتهز العريس بعيد عليهم والوقت هاذاكا باش يصوموا.
ما ثماش حتى واحد يرقع لبسة قديمة بقطعة من قماش جديد ما كانش تولي القطعة الجديدة تتكمش وتاكل ماللبسة القديمة وتولي التقطيعة أكبر.
وما ثماش حتى واحد يحط شراب جديد في قرب قديمة باش الشراب الجديد ما يفرقعش القرب. راهو الشراب الجديد يتحط في قرب جديدة.» الحوار على السبت ( متى ‏12‏:‏1‏-8 ؛ لوقا ‏6‏:‏1‏-5 )
وتعدى يسوع في نهار سبت في وسط الزرع وشقوا تلامذتو الزرع وهوما ينحيو في السبول متاع القمح.
قالوا الفريسيين ليسوع: «شوف، علاش تلامذتك يعملوا في حوايج ما تحلش نهار السبت؟»
جاوبهم: «ياخي ما قريتوش شنوة عمل داود ولي معاه وقتلي حتاجوا وجاعوا؟
# I صم ‏21‏:‏1‏-6؛ II صم ‏8‏:17 كيفاش دخل لبيت الله في وقت أبياثار الي هو أعلى واحد في رؤساء الكهان وكلى من خبز القربان الي الكهان وحدهم كان مسموحلهم باش ياكلوا منو وزاد عطى لصحابو كلاو؟»
وزاد قاللهم: «راهو السبت توجد لفايدة الإنسان موش الإنسان هو الي توجد باش يكون عبد للسبت.
آنا إبن الإنسان رب السبت زادا.»
الراجل الي يدو يابسة يتشفى ( متى ‏12‏:‏9‏-14 ؛ لوقا ‏6‏:‏6‏-11 )
ودخل يسوع للمجمع مرة أخرى وكان ثمة راجل يدو يابسة.
بداوا يراقبوا فيه إذا كان باش يشفي الراجل هاذاكا في نهارالسبت ولا لا. باش يقدروا يتهموه.
ياخي قال للراجل الي يدو يابسة: «قوم وآقف في الوسط!»
ومباعد قاللهم: «ياخي حلال في نهار السبت باش نعملوا الخير ولا الشر؟ نخلصوا روح ولا نقتلوها؟» آما هوما بقاو ساكتين.
خزرلهم يسوع وهو متغشش وحزن برشة بسبب القساوة متاع قلوبهم وقال للراجل: «مد يدك!» مدها وإذا بيها رجعت صحيحة.
خرجوا الفريسيين مالمجمع وبالوقت بداوا يتفاهموا عليه مع أعضاء حزب هيرودس باش يقتلوه.
مشى يسوع وتلامذتو على صواب البحيرة وتبعوه برشة ناس من منطقة الجليل واليهودية
وأورشليم وأدومية ومن الجيهات الي غادي من واد الأردن وبرشة ناس من البلايص الي دايرة بمدينة صور وصيدا على خاطرهم سمعوا بالشيء الي عملو.
قال يسوع لتلامذتو باش يحضرولو فلوكة على ذمتو باش الناس ما يزاحموهش.
على خاطرو شفى برشة ناس ياخي ولى كل واحد مريض يجيه باش يمسو.
وكانت الأرواح المنزوسة وقتلي تشوفو تسجدلو وهي تنادي: «إنت إبن الله!»
وكان يأمر فيهم بقوة باش ما ينشروش خبرو. الأثناشن رسول ( متى ‏10‏:‏1‏-4 ؛ لوقا ‏6‏:‏12‏-16 )
ومباعد طلع يسوع للجبل ونادى للي يحب عليهم باش يتبعوه ياخي جاوه.
واختار ثناشن واحد باش يكونوا معاه وسماهم رسل باش يبعثهم يبشروا
وتكون عندهم سلطة باش يخرجوا الشواطن.
والأثناش الي ختارهم هوما: سمعان الي سماه بطرس
ويعقوب ويوحنا ولاد زبدي، الي سماهم بوانرجس ومعناها ولاد الرعد
وأندراوس وفيلبس وبرثلماوس ومتى وتوما ويعقوب ولد حلفى وتداوس وسمعان الي يغير على بلادو
ويهوذا الإسخريوطي الي باش يخونو. يسوع وبعلزبول ( متى ‏12‏:‏22‏-32 ؛ لوقا ‏11‏:‏14‏-23 ؛ ‏12‏:10 )
ومشى يسوع لدار وزادوا تلموا الناس مرة أخرى حتى لين يسوع وتلامذتو ما عادش ينجموا ياكلوا الماكلة.
ووقتلي سمعوا أقاربو جاو باش يهزوه على خاطر الناس قالوا: «خرج من عقلو.»
والكتاب متاع اليهود الي هبطوا من أورشليم قالوا: «راهو ساكنو بعلزبول رئيس الشواطن وراهو يخرج في الشواطن بالرئيس متاعهم!»
نادالهم يسوع وكلمهم بالأمثال وقال: «كيفاش شيطان ينجم يخرج شيطان؟
إذا كان مملكة تقسمت على بعضها، راهي موش ممكن باش اداوم.
وإذا كان دار تقسمت على بعضها، راهي الدار هاذيكا موش ممكن تثبت.
