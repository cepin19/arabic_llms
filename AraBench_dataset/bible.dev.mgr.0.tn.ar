أصل يسوع المسيح ( لوقا ‏3‏:‏23‏-38 )
هاذا أصل عايلة يسوع المسيح ولد داود ولد إبراهيم:
إبراهيم جاب إسحاق. وإسحاق جاب يعقوب. ويعقوب جاب يهوذا وإخوتو.
ويهوذا جاب فارص وزارح من ثامار. وفارص جاب حصرون. وحصرون جاب أرام.
وأرام جاب عميناداب. وعميناداب جاب نحشون. ونحشون جاب سلمون.
وسلمون جاب بوعز من راحاب. وبوعز جاب عوبيد من راعوث. وعوبيد جاب يسى.
ويسى جاب الملك داود.  بعد هاذا داود جاب سليمان من المرا الي كان ماخذها أوريا.
وسليمان جاب رحبعام. ورحبعام جاب أبيا. وأبيا جاب آسا.
وآسا جاب يهوشافاط. ويهوشافاط جاب يورام. ويورام جاب عزيا.
وعزيا جاب يوثام. ويوثام جاب أحاز. وأحاز جاب حزقيا.
وحزقيا جاب منسى. ومنسى جاب آمون. وآمون جاب يوشيا.
ويوشيا جاب يكنيا وإخوتو وقتلي كانوا اليهود منفيين في بابل.
وبعد ما وفات مدة النفي متاعهم في بابل، يكنيا جاب شألتئيل. وشألتئيل جاب زربابل.
وزربابل جاب أبيهود. وأبيهود جاب ألياقيم. وألياقيم جاب عازور.
وعازور جاب صادوق. وصادوق جاب أخيم. وأخيم جاب أليود.
وأليود جاب أليعازر. وأليعازر جاب متان. ومتان جاب يعقوب.
ويعقوب جاب يوسف راجل مريم الي جابت يسوع الي يسميوه المسيح.
وهكا نلقاو أربعطاشن جيل من إبراهيم حتى لداود، وأربعطاشن جيل من داود لين تنفاو اليهود في بابل، وأربعطاشن جيل ملي وفات مدة النفي متاعهم في بابل حتى لين جا المسيح. ولادة يسوع المسيح ( لوقا ‏2‏:‏1‏-7 )
وهاو كيفاش تولد يسوع المسيح: وقتلي كانت مريم أمو مخطوبة لراجل إسمو يوسف، وقبل ما يعرسوا، حبلت بقوة الروح القدس.
ياخي قرر يوسف خطيبها باش يبعد عليها من غير ما يفضحها، على خاطرو كان راجل يخاف ربي.
وهو مازال يخمم في الحكاية، ظهرلو ملاك من عند ربي في المنام، وقالو: «يا يوسف ولد داود، ما تخافش باش تعرس بمريم. راهي حبلى بقوة الروح القدس،
وبش تجيب طفل، إنت تسميه يسوع، على خاطرو باش يخلص شعبو من ذنوبهم.»
وهاذا الكل صار باش يتم الكلام الي قالو ربي على لسان النبي الي قال:
# إش ‏7‏:14 الصبية تحبل، وتجيب طفل،  يتسمى «عمانوئيل.» (ومعناها ربي معانا)
ووقتلي يوسف فاق من النوم، عمل كيما قالو الملاك الي من عند ربي، وروح بمرتو لدارو.
آما ما رقدش معاها حتى لين جابت الطفل، وسماه يسوع.
جيان الحكماء
وقتلي تولد يسوع في بيت لحم الي في منطقة اليهودية، في وقت الملك هيرودس، جاو جماعة حكماء مالشرق لأورشليم.
وقالوا: «وينو ملك اليهود الي تولد؟ رانا شفنا النجمة متاعو ظهرت في الشرق، ياخي جينا باش نسجدولو.»
وكسمع الملك هيرودس الشيء هاذا، تقلق هو وأورشليم الكلها.
ولم رؤساء الكهان والكتاب متاع اليهود لكلهم وسإلهم على البلاصة الي يتولد فيها المسيح.
جاوبوه: «في بيت لحم الي في منطقة اليهودية، على خاطر هاذا الي كتبو النبي في الكتاب:
# مي ‏5‏:2 وإنت يا بيت لحم الي في أرض يهوذا،  ماكش أصغر وحدة في مدن يهوذا،  باش يخرج منك رئيس،  يرعى شعبي إسرائيل.»
ولى عيط هيرودس للحكماء من غير ما يسمع حد وثبت منهم على الوقت الي ظهرت فيه النجمة،
ومباعد بعثهم لبيت لحم وقاللهم: «إمشيو ولوجوا على الطفل. وكتلقاوه، إيجاو وخبروني باش آنا زادا نمشي ونسجدلو.»
بعد ما سمعوا كلام الملك مشاو. ووقتلي هوما في الطريق إذا بيها النجمة الي شافوها قبل في الشرق قاعدة تمشي قدامهم حتى لين وصلت ووقفت فوق البلاصة الي فيها الطفل.
ووقتلي شافوا النجمة فرحوا برشة،
ودخلوا للدار ولقوا الطفل مع أمو مريم. ياخي هبطوا على ركايبهم وسجدولو، وحلوا شكايرهم وهدولو ذهب وبخور ومر.
ونبههم ربي في الحلم باش ما يرجعوش لهيرودس، ولاو جابوا طريق آخر وروحوا لبلادهم. الهروب لمصر
وبعد ما روحوا الحكماء، ظهر ملاك الرب ليوسف في الحلم وقالو: «قوم! هز الطفل وأمو وأهرب لمصر وأبقى لغادي، حتى لين نقلك وقتاش ترجع، على خاطر هيرودس باش يلوج على الطفل ويقتلو.»
ياخي قام يوسف وهز الطفل وأمو في الليل ومشى لمصر.
# هو ‏11‏:1؛ خر ‏4‏:22 وسكن فيها حتى لين مات هيرودس، باش يتم الشيء الي قالو الرب على لسان النبي: «من مصر ناديت ابني.» قتلان الصغار في بيت لحم
ووقتلي شاف هيرودس الي الحكماء تمسخروا عليه، تغشش برشة وأمر بقتلان الصغار الكل في بيت لحم وفي البلايص الي دايرة بيها ملي عمرهم عامين وأقل، بحسب الوقت الي قالولو عليه الحكماء.
ياخي تم الشيء الي قالو النبي إرميا:
# إر ‏31‏:15 «في الرامة سمعوا صياح،  وبرشة بكاء ونواح،  راحيل تبكي على ولادها  وما تحبش تقبل العزاء  وهوما موش هنا.» الرجوع من مصر للناصرة
ووقتلي مات هيرودس ظهر ملاك الرب ليوسف في الحلم، وقتلي هو في مصر،
وقالو: «قوم! هز الطفل وأمو وأرجع لأرض إسرائيل، على خاطر الي حبوا يقتلوه ماتوا.»
ياخي قام وهز الطفل وأمو ورجع لأرض إسرائيل.
آما كسمع الي أرخيلاوس ولى ملك على اليهودية في بلاصة بوه هيرودس، خاف باش يمشيلها. ياخي نبهو الله في الحلم، ولى مشى لمنطقة الجليل.
ومشى لمدينة إسمها الناصرة وسكن فيها باش يتم الي قالوه الأنبياء: «باش يتسمى ناصري.»
بشارة يوحنا المعمدان ( مرقس ‏1‏:‏1‏-8 ؛ لوقا ‏3‏:‏1‏-18 ؛ يوحنا ‏1‏:‏19‏-28 )
وفي هاكا الأيامات جا يوحنا المعمدان للخلاء متاع منطقة اليهودية يبشر
ويقول: «توبوا، راهي مملكة السماوات قربت!»
# إش ‏40‏:3 ويوحنا هاذا هو الي حكى عليه النبي إشعياء كقال:  «صوت ينادي في الخلاء:  حضروا طريق الرب،  وخلوا الثنايا متاعو تتسوى!»
وكان يوحنا لابس لبسة معمولة من وبر الجمال، ومتحزم بحزام جلد، وماكلتو كانت الجراد والعسل الجالي.
والناس كانوا يمشولو من أورشليم واليهودية الكلها والمناطق الي دايرة بالأردن
ويعترفوا بذنوبهم، وعمدهم في واد الأردن
ووقتلي شاف برشة فريسيين وصدوقيين يجيوه باش يتعمدوا، قاللهم: «يا ولاد اللفاعي! شكون الي نبهكم باش تهربوا من الغضب الي جاي متاع الله؟
أعملوا حاجات توري الي إنتوما تبتوا،
ما تقولوش في قلوبكم: "أحنا ولاد إبراهيم." راني نقلكم، الله قادر باش يعمل مالحجر هاذا ولاد لإبراهيم.
الفاس توا محطوط على عروق الشجر، الشجرة الي ما تجيبش غلة باهية تتقص وتترمى في النار.
آنا نعمدكم بالماء باش اتوبوا، وآما الي باش يجي بعدي راهو أقوى مني، وآنا ما نستاهلش باش انحيلو صندالو. هو باش يعمدكم بالروح القدس وبالنار.
ويهز البالة متاع اللوح في يدو ويصفي الصابة في القاعة، يلم القمح في المخزن، آما التبن راهو يحرقو بنار ما تطفاش.» يوحنا يعمد يسوع ( مرقس ‏1‏:‏9‏-11 ؛ لوقا ‏3‏:‏21‏-22 )
وجا يسوع من منطقة الجليل للأردن باش يتعمد على يدين يوحنا.
آما يوحنا ما خلاهش وقالو: «آنا الي محتاج باش نتعمد على يديك، كيفاش إنت الي تجيني؟»
آما يسوع جاوبو: «خلي الشيء هاذا يصير توا، على خاطر هكا نتمموا الحاجات الصالحة الكلها.» ياخي وافقو يوحنا.
ووقتلي تعمد يسوع، خرج مالماء وبالوقت تحلت السماء، ياخي شاف روح الله هابط كيف اليمامة وحط عليه.
وصوت مالسماء يقول: «هاذا هو ابني الي نحبو ولي آنا فرحان بيه.»
بليس يجرب يسوع ( مرقس ‏1‏:‏12‏-13 ؛ لوقا ‏4‏:‏1‏-13 )
وهز الروح القدس يسوع للخلاء باش بليس يجربو.
ياخي صام أربعين يوم وأربعين ليلة حتى لين جاع.
قربلو الي باش يجربو وقالو: «إذا كان إنت إبن الله، قول للحجر هاذا يولي خبز.»
# لا ‏8‏:3 جاوبو يسوع: «يقول الكتاب المقدس:  موش بالخبز برك الإنسان يعيش،  آما بكل كلمة تخرج من عند الله.»
وهزو بليس للمدينة المقدسة، ووقفو على حرف السطح متاع الهيكل،
# مز ‏91‏:‏11‏-12 وقالو: «كانك إنت إبن الله ارمي روحك الوطا، على خاطر مكتوب في الكتاب المقدس:  يوصي عليك ملايكتو،  بين يديهم يهزوك  باش ما تتضربش في حجرة رجلك.»
# تث ‏6‏:16 جاوبو يسوع: «مكتوب زادا: "ما تجربش الرب إلاهك."»
زاد هزو بليس وحطو فوق جبل عالي برشة، ووراه الممالك متاع الدنيا الكلها والمجد الي فيهم،
وقالو: «نعطيك الشيء هاذا الكلو، إذا كان تهبط على ركايبك وتسجدلي.»
# تث ‏6‏:13؛ مر ‏8‏:33 ياخي جاوبو يسوع: «إبعد علي يا شيطان! على خاطر مكتوب في الكتاب المقدس،  الرب إلاهك وحدو تسجدلو،  وهو وحدو تعبدو.»
وخلاه بليس ومشى، وجات الملايكة وبدات تخدم فيه. يسوع يبشر في الجليل ( مرقس ‏1‏:‏14‏-15 ؛ لوقا ‏4‏:‏14‏-15 )
وكسمع يسوع الي يوحنا تشد رجع لمنطقة الجليل.
وخرج مالناصرة ومشى وسكن في كفرناحوم الي على البحر في الحد متاع منطقة زبولون ونفتالي،
باش يتم الشيء الي قالو النبي إشعياء:
# إش ‏9‏:‏1‏-2 أرض نفتالي وأرض زبولون،  على البحرعلى طريق الأردن،  الجليل، أرض الشعوب الأخرين!
الشعب الي قاعد في الظلام،  شاف نور عظيم،  ولي في ظل أرض الموت قاعدين،  النور ضوى عليهم.
ومالوقت هاذاكا بدا يسوع يبشر ويقول: «توبوا، راهي مملكة السماوات قربت.» يسوع ينادي التلامذة اللوالى ( مرقس ‏1‏:‏16‏-20 ؛ لوقا ‏5‏:‏1‏-11 )
وككان يسوع يمشي على شط البحيرة متاع الجليل، شاف زوز إخوة هوما سمعان الي يعيطولو بطرس وخوه أندراوس يرميو في الشباك في البحيرة، على خاطرهم كانوا صيادا.
وقاللهم: «تبعوني وآنا باش نردكم صيادا متاع ناس.»
وبالوقت خلاو الشباك متاعهم وتبعوه.
وهو ماشي مالغادي شاف زوز إخوة أخرين: يعقوب ولد زبدي وخوه يوحنا، في الفلوكة مع بوهم زبدي يصلحوا في الشباك، ولى نادالهم.
وبالوقت خلاو بوهم في الفلوكة وتبعوه. يسوع يعلم ويبشر ويشفي المرضى ( لوقا ‏6‏:‏17‏-19 )
ودار يسوع في منطقة الجليل الكلها يعلم في المجامع متاعهم، ويبشر بالإنجيل متاع مملكة الله ويشفي في الناس مالأمراض والوجايع الكلها.
وتنشر خبرو في سورية الكلها. وجابولو المرضى ولي تعدوا ابرشة أنواع متاع أمراض ووجايع، ولي ساكنتهم الشواطن والمصروعين والمشلولين، ياخي شفاهم.
وتبعوه برشة ناس من الجليل والمنطقة الي تتسمى العشرة مدن وأورشليم واليهودية والمنطقة الي في الجيهة الأخرى متاع الأردن.
الوعظة في الجبل ( لوقا ‏6‏:‏20‏-23 )
وكشاف يسوع الناس طلع للجبل وقعد والوقت هاذاكا جاوه تلامذتو،
وبدا يعلم فيهم وقال:
«صحة ليهم المساكين في الروح!  راهم مملكة السماوات باش ياخذوا.
صحة ليهم الحزانى!  راهم باش يتعزوا.
صحة ليهم الطيبين!  راهم الأرض باش يورثوا.
صحة ليهم الجواعى والعطاشى للحق!  راهم باش يشبعوا.
صحة ليهم الي يرحموا!  راهم باش يترحموا.
صحة ليهم الي قلوبهم طاهرة!  راهم وجه الله باش يشوفوا.
صحة ليهم الي يصلحوا بين الناس!  راهم ولاد الله باش يتسموا.
صحة ليهم الي يتعذبوا على خاطر الحق!  مملكة السماوات باش ياخذوا.
صحة ليكم وقتلي الناس يعايروكم ويعذبوكم ويقولوا عليكم الكلام الخايب الكلو على خاطري!
أفرحوا ونقزوا مالفرحة، راهو أجركم عظيم في السماء. راهو هكا عذبوا الأنبياء قبلكم.» الملح والنور ( مرقس ‏9‏:50 ؛ لوقا ‏14‏:‏34‏-35 )
«إنتوما ملح الأرض، آما إذا كان الملح ما عادش عندو مطعم، كيفاش باش ترجعولو مطعمو؟ ما عادش يصلح لحتى شيء كان باش يترمى البرا والناس يعفسوه.
إنتوما نور العالم. ما ثماش مدينة مبنية فوق جبل وما تتشافش،
وما ثماش واحد يشعل فنار ويحطو تحت طاسة، آما يحطو في بلاصة عالية ويضوي علي في الدار الكلهم.
خلي نوركم يضوي هكا قدام الناس، باش يشوفوا أعمالكم الباهية ويمجدوا بوكم الي في السماء.» الشريعة
«ما يمشيش في بالكم الي آنا جيت باش انحي الشريعة والأنبياء، آنا ما جيتش باش انحيهم آما جيت باش نتممهم.
نقلكم الحق: لين توفى السماء والأرض ما يتنحى حتى حرف ولا نقطة وحدة مالشريعة حتى لين يتم كل شيء.
الي ما يطيعش وحدة من أصغر الوصايا هاذوما ويعلم الناس باش يكونوا كيفو، باش يتسمى صغير في مملكة السماوات. آما الي يطيعهم ويعلمهم باش يتسمى عظيم في مملكة السماوات.
راني نقلكم، إذا كان ما تكونوش أبرار أكثر من الكتاب متاع اليهود والفريسيين، راكم عمركم ما تدخلوا لمملكة السماوات.» الغش
# خر ‏20‏:13؛ تث ‏5‏:17؛ ‏16‏:18 «سمعتوا الي تقال لجدودكم: "ما تقتلش، ولي يقتل يلزم يتحكم عليه."
آما آنا راني نقلكم: الي يتغشش على خوه يلزمو تحكم عليه المحكمة، ولي يقول لخوه: يا جاهل، يلزمو يحكم عليه المجلس متاع اليهود، ولي يقول لخوه: يا بهيم، يلزمو يدخل لجهنم.
إمالا وقتلي إنت تقدم في القربان متاعك في المذبح وتتذكر الي عندك مشكلة مع خوك،
خلي القربان متاعك قدام المذبح وإمشي في الأول اتصالح مع خوك، ومباعد إيجا وقدم القربان متاعك.
وإذا كان واحد شكى بيك، تراضى إنت وياه فيسع وقتلي إنتوما ماشين للمحكمة، باش ما يشكيش بيك للقاضي والقاضي يكلم عليك الشرطي وتدخل للحبس.
نقلك الحق: ماكش باش تخرج من غادي حتى لين تخلص آخر مليم.» الزنى
# خر ‏20‏:14؛ تث ‏5‏:18 «سمعتوا الي تقال لجدودكم: "ما تزناش."
آما آنا راني نقلكم الي كل من يخزر لمرا ويشتهاها، راهو زنى معاها في قلبو.
إذا كان عينك تخليك تغلط، قلعها وإرميها، راهو كتخسر قطعة من بدنك خيرلك ملي بدنك الكلو يترمى في جهنم.
وإذا يدك تخليك تغلط، قصها وإرميها، راهو كتخسر قطعة من بدنك خيرلك ملي بدنك الكلو يدخل لجهنم.» الطلاق ( متى ‏19‏:9 ؛ مرقس ‏10‏:‏11‏-12 ؛ لوقا ‏16‏:18 )
# تث ‏24‏:‏1‏-4 «وتقال زادا: "الي يطلق مرتو، يعطيها ورقة الطلاق."
آما آنا راني نقلكم: الي يطلق مرتو بسبب حاجة أخرى غير الزنى يخليها تزني، ولي يعرس بمرا مطلقة راهو يزنى.» الحلفان
# لا ‏19‏:12؛ عد ‏30‏:2؛ تث ‏23‏:21 «وسمعتوا زادا الي تقال لجدودكم: "ما تحلفش بالكذب، آما أصدق في الي توعد بيه ربي."
آما آنا راني نقلكم ما تحلفوش بالكل، لا بالسماء على خاطرها عرش الله،
# إش ‏66‏:1؛ أع ‏7‏:49؛ مز ‏48‏:2 ولا بالأرض على خاطرها البلاصة الي يحط عليها ساقيه، ولا بأورشليم على خاطرها المدينة متاع الملك العظيم.
وما تحلفش براسك، على خاطرك ما تنجمش ترد حتى شعرة بيضة ولا سودة
خلي كلامكم يكون إيه ولا لا، وأي حاجة زايدة على هاذا راهي مالشرير.» الإنتقام ( لوقا ‏6‏:‏29‏-30 )
# خر ‏21‏:24؛ لا ‏24‏:20؛ تث ‏19‏:21 «سمعتوا الي تقال: "العين بالعين والسنة بالسنة."
آما آنا نقلكم: ما تنتقموش ملي يعملوا معاكم الشر. آما إذا كان واحد ضربك على خدك اليمين دورلو الآخر زادا.
ولي يحب يتعارك معاك باش ياخذلك جبتك، خليه ياخذ برنوسك زادا.
وإذا كان واحد يجبرك باش تمشي معاه كيلومتر، إمشي معاه زوز.
الي يطلب من عندك حاجة أعطيهالو، ولي يحب يتسلف من عندك ما تردوش.» حبوا أعداءكم ( لوقا ‏6‏:‏27‏-28 ، ‏32‏-36 )
«سمعتوا الي تقال: "حب قريبك وأكره عدوك."
آما آنا نقلكم: حبوا أعداءكم وصليو من أجل الي يظلموا فيكم،
باش تكونوا ولاد بوكم الي في السماء. على خاطرو يخلي الشمس متاعو تضوي على الباهي والخايب، ويعطي المطر للصالح والفاسد.
شنوة الأجر الي تستحقوه إذا كان تحبوا الي يحبوكم؟ ياخي موش الي يلموا في الضرايب يعملوا الشيء هاذا بيدو؟
وشنوة الي فتوا بيه غيركم إذا كان ما تسلموا كان على خواتكم؟ ياخي موش الي ما يعرفوش ربي يعملوا الشيء هاذا بيدو؟
يلزمكم تكونوا كاملين، كيف ما بوكم الي في السماء كامل.»
الصدقة
«ردوا بالكم تعملوا الخير قدام الناس باش يشوفوكم، ما كانش راكم ما عندكمش أجر عند بوكم الي في السماء.
وقتلي تتصدق على واحد، ما تناديش بالبوق كيف ما يعملوا المنافقين في المجامع والشوارع باش الناس يشكروهم. نقلكم الحق: راهم خذاو أجرهم.
آما إنت، وقتلي تتصدق ما تخليش يدك اليسار تعرف شنوة يدك اليمين تعمل،
باش الصدقة متاعك تكون في السر، وبوك الي يرى في السر باش يجازيك.» الصلاة ( لوقا ‏11‏:‏2‏-4 )
«ووقتلي تصلوا، ما تكونوش كيف المنافقين، راهم يحبوا ياقفوا ويصليو في المجامع باش يشوفوهم الناس. نقلكم الحق: راهم خذاو أجرهم.
آما إنت، وقتلي تصلي ادخل لبيتك الدخلانية وسكر الباب وصلي لبوك الي ما يتشافش. وبوك الي يشوف في السر باش يجازيك.
وكتصليو ما تقعدوش تعاودوا في كلام فارغ كيف الشعوب الأخرين الي ماشي في بالهم الي الله باش يسمعهم كيقولوا برشة كلام.
ما تكونوش كيفهم، على خاطر بوكم يعرف شنوة الي تحتاجولو قبل ما تطلبوه.
إمالا صليو هكا:  يا بونا الي في السماء،  خلي إسمك يتقدس.
خلي مملكتك تجينا،  خلي إرادتك تكون،  في الأرض كيما في السماء.
كل يوم أعطينا خبزنا الي يكفينا.
إغفرلنا ذنوبنا،  كيف ما أحنا نغفروا للي يظلموا فينا.
ما ادخلناش في تجربة،  ومن الشر نجينا.
وإذا كان تسامحوا الناس على غلاطهم، بوكم الي في السماء زادا باش يغفرلكم ذنوبكم.
آما إذا كان ما تسامحوش الناس على غلاطهم، حتى بوكم الي في السماء ما يغفرلكمش ذنوبكم.» الصيام
«وكتصوموا، ما تظهروش الحزن على وجوهكم كيف المنافقين، يردوا وجوههم خايبة باش يوروا للناس الي هوما صايمين. نقلكم الحق: راهم خذاو أجرهم.
آما إنت، وقتلي تصوم امشط شعرك وأغسل وجهك،
باش الصيام متاعك ما يظهرش للناس آما يظهر لبوك الي ما تشوفوش العين وبوك الي يرى الشيء الي تعملو في السر باش يجازيك.» الغنى ( لوقا ‏12‏:‏33‏-34 )
«ما تخبوش لرواحكم كنوز في الأرض يفسدها السوس والصديد، ويحفروا عليها السراق ويسرقوها.
آما إكنزوا لرواحكم كنوز في السماء، لا يفسدها لا السوس ولا الصديد، ولا يحفروا عليها السراق ولا يفسدوها
وين يكون كنزك وين يكون قلبك.» نور البدن ( لوقا ‏11‏:‏34‏-36 )
«العين هي الفنار متاع البدن. إمالا إذا كان عينك صحيحة، راهو بدنك الكل باش يكون مليان بالنور.
آما إذا كان عينك مريضة، راهو بدنك الكلو باش يكون معبي بالظلام. إذا كان النور الي فيك ظلام، إمالا قداش باش يكون كبرو الظلام!» الله ولا الفلوس ( لوقا ‏12‏:‏22‏-31 ؛ ‏16‏:13 )
«حتى واحد ما ينجم يخدم زوز أسياد، راهو يا إما باش يكره واحد منهم ويحب الآخر، ولا باش يتبع واحد منهم ويحقر الآخر. ما تنجموش تخدموا الله والفلوس.
إمالا آنا نقلكم ما تخمموش على حياتكم شنوة باش تاكلوا ولا شنوة باش تشربوا، ولا على بدوناتكم شنوة باش تلبسوا. ياخي موش الحياة خير مالماكلة، والبدن خير ماللبسة؟
شوفوا طيور السماء كيفاش لا تزرع ولا تحصد ولا تحط في مخزن، وبوكم الي في السماء يوكلها. ياخي إنتوما موش خير منها برشة؟
وشكون فيكم الي كيخمم ينجم يزيد في عمرو ساعة وحدة؟
وعلاش تخمموا في اللبسة؟ أخزروا للنوار متاع بوقرعون كيفاش يكبر: لا يتعب ولا يغزل.
آما آنا نقلكم: حتى الملك سليمان في كل مجدو ما لبسش كيف وحدة منها!
إذا كان الله يلبس الحشيش لبسة كيما هاذي، رغملي الحشيش اليوم ينبت وغدوة باش يترمى في النار متاع الطابونة، إمالا قداش إنتوما أولى باش يلبسكم يلي إيمانكم ضعيف!
هاذاكا علاش ما تخمموش وتقولوا: شنوة باش ناكلوا؟ ولا شنوة باش نشربوا؟ ولا شنوة باش نلبسوا؟
راهي الحاجات هاذي الكلها يلوجوا عليها الناس الي ما همش مؤمنين، وبوكم الي في السماء يعرف الي إنتوما تحتاجولهم.
آما إنتوما لوجوا في الأول على مملكة الله والبر متاعو، والحاجات هاذي زادا باش تتعطالكم.
هاذاكا علاش ما تخمموش على غدوة، راهو نهار غدوة باش يخمم على روحو. كل يوم يكفيه الشر الي فيه.»
ما تحكموش على الناس ( لوقا ‏6‏:‏37‏-38 ، ‏41‏-42 )
«ما تحكموش على الناس باش ما يتحكمش عليكم.
راهو الحكم الي تحكموا بيه على الناس باش يتحكم عليكم بيه والكيل الي تكيلوا بيه باش يتكيللكم بيه
علاش تشوف القشة الي في عين خوك، وما تفيقش باللوحة الي في عينك؟
ولا كيفاش تنجم تقول لخوك: "خليني انحيلك القشة الي في عينك" وقتلي عينك إنت فيها لوحة؟
يا منافق! نحي اللوحة من عينك إنت في الأول، ومباعد توا تولي تشوف بالقدا وتنحي القشة من عين خوك
ما تعطيوش الحاجات المقدسة للكلاب، وما ترميوش الجوهر متاعكم قدام الخنازير، باش ما يعفسوش عليه ويدورولكم ويهجموا عليكم.» اطلبوا تاخذوا ( لوقا ‏11‏:‏9‏-13 )
«اطلبوا تاخذوا، اسعاو تلقوا، دقوا يتحللكم.
راهو كل من يطلب ياخذ، وكل من يسعى يلقى، وكل من يدق يتحللو.
شكونو فيكم الي كيطلبو ولدو في الخبز يعطيه حجرة،
ولا كيطلبو في حوتة يعطيه حنش؟
إذا كانكم إنتوما الأشرار تعرفوا كيفاش تعطيو حاجات باهية لولادكم، إمالا قداش بوكم الي في السماء باش يعطي حاجات باهية للي يطلبوه؟
إمالا أعملوا مع الناس الحاجات الي تحبوهم يعملوهم معاكم. راهو هاذا الي قالت عليه الشريعة والأنبياء.» الباب الضيق ( لوقا ‏13‏:24 )
«أدخلوا مالباب الضيق. على خاطر باب الهلاك واسع وساهل، ولي يدخلوا فيه برشة.
آما قداشو ضيق وصعيب الطريق الي يهز للحياة، وشوية بالكل الي يلقاوه.» الشجرة وغلتها ( لوقا ‏6‏:‏43‏-44 )
«ردوا بالكم مالأنبياء الكذابين، يجوكم لابسين لبسة العلالش وهوما من داخل ذيوبة ما ترحمش.
مالغلة متاعهم تعرفوهم. ياخي الشوك يجيب العنب، ولا العليق يجيب الكرموس؟
إمالا كل شجرة باهية تجيب غلة باهية، وكل شجرة خايبة تجيب غلة خايبة.
لا الشجرة الباهية تجيب غلة خايبة، ولا الشجرة الخايبة تجيب غلة باهية.
كل شجرة ما تجيبش غلة باهية تتقص وتترمى في النار.
إمالا باش تعرفوهم بالغلة متاعهم.» القول والفعل ( لوقا ‏13‏:‏25‏-27 )
«راهو موش كل من يقلي: "يا رب، يا رب" باش يدخل لمملكة السماوات، آما راهو الي يعمل إرادة بابا الي في السماء هو الي باش يدخل.
في يوم الحساب برشة ناس باش يقولولي: "يا رب، يا رب، ياخي ما تنبأناش بإسمك؟ وخرجنا الشواطن بإسمك؟ وعملنا عجايب كبيرة بإسمك؟"
وآنا باش نقوللهم: "عمري ما عرفتكم. إبعدوا علي يلي تعملوا في الشر!"» مثل الزوز ديار ( لوقا ‏6‏:‏47‏-49 )
«الي يسمع كلامي هاذا ويعمل بيه باش يكون كيف راجل حكيم بنى دارو على الحجر.
وصبت المطر وجات الفيضانات وهب الريح بقوة على الدار هاذيكا آما ما طاحتش، على خاطر الساس متاعها مبني على الحجر.
ولي يسمع كلامي هاذا وما يعملش بيه باش يكون كيف راجل جاهل بنى دارو على الرمل.
وصبت المطر وجات الفيضانات والريح هب على الدار هاذيكا ياخي طاحت، وما بقى منها حتى شيء.»
وككمل يسوع الكلام هاذا، بقاو الناس متعجبين من التعليم متاعو،
على خاطرو كان يعلم فيهم كيف واحد عندو سلطة، موش كيف الكتاب متاعهم.
الراجل الأبرص يتشفى ( مرقس ‏1‏:‏40‏-45 ؛ لوقا ‏5‏:‏12‏-16 )
وقتلي هبط يسوع مالجبل، تبعوه برشة ناس.
وقرب منو واحد أبرص، وسجدلو وقال: «يا سيدي، إذا إنت تحب راك تنجم تشفيني.»
ومد يدو ومسو وقالو: «آنا نحب، اتشفى!» وبالوقت تشفى مالبرص.
# لا ‏14‏:2 وقالو يسوع: «ما تقولش لحتى حد. آما إمشي للكاهن خليه يشوفك. ومباعد قدم القربان الي أمر بيه موسى، شهادة ليهم.» العبد متاع قايد الميا يتشفى ( لوقا ‏7‏:‏1‏-10 ؛ يوحنا ‏4‏:‏43‏-54 )
ودخل يسوع لكفرناحوم، وجاه قايد متاع مياة عسكري وتشحتو وقلو:
«يا سيدي، العبد متاعي راقد مشلول في الدار وقاعد يتعذب برشة وما ينجمش يتحرك.»
وقالو يسوع: «آنا باش نجي ونشفيه.»
آما القايد متاع الميا جاوبو: «يا سيدي، آنا ما نستاهلش باش إنت تجي وتدخل تحت سقف داري. آما قول كلمة برك والعبد متاعي باش يتشفى.
راني آنا راجل عندي شكون يحكم في وعندي عسكر نحكم فيهم، نقول لواحد "إمشي!" يمشي. ولغيرو "إيجا!" يجي وللعبد متاعي "أعمل الشيء هاذا!" يعملو.»
وقتلي سمعو يسوع تعجب وقال للي يتبعوا فيه: «نقلكم الحق، حتى واحد في بني إسرائيل ما لقيت عندو إيمان كبير كيف هاذا.
نقلكم، برشة ناس باش يجيو مالشرق ومالغرب ويقعدوا على الطاولة مع إبراهيم وإسحاق ويعقوب في مملكة السماوات،
آما ولاد المملكة باش يترماو البرة في الظلام، والغادي باش يكون البكاء وغزان السنين.»
وقال يسوع للقايد متاع الميا: «إمشي، وخلى يتعطالك على قد إيمانك.» والعبد تشفى في الوقت هاذاكا بالضبط. نسيبة بطرس تتشفى ( مرقس ‏1‏:‏29‏-34 ؛ لوقا ‏4‏:‏38‏-41 )
ووقتلي دخل يسوع لدار بطرس، شاف الي نسيبة بطرس راقدة عندها السخانة.
مسها من يدها، ياخي تنحات عليها السخانة. وقامت وولات تخدم فيه.
في العشية هاذيكا مع غروب الشمس، جابولو برشة ناس ساكنتهم الشواطن، وخرج الأرواح بكلمة وحدة، وشفى المرضى الكلهم.
# إش ‏53‏:4 والشيء هاذا وقع باش يتم الشيء الي قالو النبي إشعياء:  خذا وجايعنا، وهز مراضنا. يسوع ولا العالم ( لوقا ‏9‏:‏57‏-62 )
ووقتلي يسوع شاف الي ثمة برشة ناس دايرين بيه، أمر تلامذتو باش يتعداو للشط الي في الجيهة الأخرى.
وثمة واحد مالكتاب متاع اليهود جاه وقالو: «يا معلم، باش نتبعك لأي بلاصة تمشيلها.»
وقالو يسوع: «الثعالب عندها مغاغر، وطيور السماء عندها عشاش، آما آنا إبن الإنسان، راني ما عنديش بلاصة نكن فيها راسي.»
وقالو واحد آخر مالتلامذة: «يا سيدنا، خلي نمشي في الأول ندفن بابا.»
آما يسوع قالو: «تبعني وخلي الموتى يدفنوا الموتى متاعهم!» يسوع يهدي العاصفة ( مرقس ‏4‏:‏35‏-41 ؛ لوقا ‏8‏:‏22‏-25 )
وقتلي طلع يسوع في الفلوكة خلطوا عليه تلامذتو.
وجات ريح قوية في البحيرة حتى لين الموج غطى الفلوكة. آما يسوع كان راقد.
ومشاولو تلامذتو وقيموه وقالولو: «يا رب منعنا، رانا باش نتهلكوا!»
وقاللهم يسوع: «شبيكم مرعوبين برشة، يلي إيمانكم ضعيف؟» ومباعد قام وأمر الريح والبحيرة، والدنيا راضت برشة.
والناس تعجبوا وقالوا: «شكونو هاذا الي حتى مالريح والبحيرة يطيعوه!» تطريد الشواطن وغرقان الحلالف ( مرقس ‏5‏:‏1‏-20 ؛ لوقا ‏8‏:‏26‏-39 )
وكجا يسوع للجيهة الأخرى لمنطقة الجدريين عرضوه زوز رجال ساكنتهم الشواطن خارجين مالجبانة، وكانوا هايجين برشة، حتى لين ما نجم حتى حد يتعدى على الطريق هاذاكا.
وكانوا يصيحوا: «آش بينا وبينك، يا إبن الله؟ ياخي جيت لهنا باش تعذبنا قبل الوقت؟»
وكانوا ثمة برشة حلالف يرعوا في بلاصة بعيدة عليهم،
وتشحتوه الشواطن وقالوا: «إذا كان تخرجنا، أبعثنا للحلالف!»
قاللهم: «إمشيو!» ياخي خرجوا ودخلوا في الحلالف، وهبطوا الحلالف الكلهم من حافة الجبل للبحر وغرقوا في الماء.
هربوا السراح ودخلوا للمدينة وقالوا على كل شيء وعلي جرى للزوز رجال الي ساكنتهم الشواطن.
ياخي خرجوا الناس الي في المدينة الكلهم باش يقابلوا يسوع. وتشحتوه باش يرحل من منطقتهم.
يسوع يشفي راجل مشلول ( مرقس ‏2‏:‏1‏-12 ؛ لوقا ‏5‏:‏17‏-26 )
وركب يسوع في الفلوكة وتعدى وجا لمدينتو.
وجابولو الناس واحد مشلول راقد على فراشو، وكشاف يسوع إيمانهم قال للمشلول: «اتشجع يا ولدي، راهي ذنوبك تغفرت.»
وثمة جماعة من الكتاب متاع اليهود قالوا في قلوبهم: «الراجل هاذا كفر!»
آما يسوع عرفهم شنوة يفكروا، ياخي قال: «علاش تقراو في الشر في قلوبكم؟
آنا هو الأسهل؟ إنو يتقال: "ذنوبك تغفرت،" ولا يتقال: "قوم وإمشي؟"
آما باش تعرفوا الي آنا إبن الإنسان عندي السلطة في الأرض باش نغفر الذنوب.» ومباعد قال للمشلول: «قوم! هز فراشك وروح لدارك.»
ياخي قام وروح لدارو.
ووقتلي الناس شافوا الي جرى خافوا ومجدوا الله الي عطى سلطة كيف هاذي للبشر. يسوع يعيط لمتى ( مرقس ‏2‏:‏13‏-17 ؛ لوقا ‏5‏:‏27‏-32 )
وكتعدى يسوع من غادي شاف راجل إسمو متى قاعد في المكتب متاع الضرايب. وقالو: «تبعني.» ياخي قام وتبعو.
وقتلي يسوع متكي في دار متى وقاعد ياكل، جاو برشة ناس ملي يلموا في الضرايب والمذنبين وقعدوا مع يسوع وتلامذتو.
ووقتلي شافوا الفريسيين الشيء هاذا قالوا لتلامذتو: «علاش المعلم متاعكم ياكل مع الي يلموا في الضرايب والمذنبين؟»
آما كسمع يسوع الشيء هاذاكا، قال: «موش الصحاح هوما الي محتاجين لطبيب، آما راهم المرضى.
# هو ‏6‏:6 إمشيو اتعلموا آش معناها الآية هاذي: "نحب رحمة موش ذبيحة." وآنا جيت باش ندعي المذنبين، موش الأبرار.» الصوم ( مرقس ‏2‏:‏18‏-22 ؛ لوقا ‏5‏:‏33‏-39 )
وجاو تلامذة يوحنا ليسوع وقالوا: «علاش أحنا والفريسيين نصوموا برشة، وتلامذتك ما يصوموش؟»
قاللهم يسوع: «ياخي المستدعين للعرس ينجموا ينوحوا، والعريس مازال ما بيناتهم؟ باش يجيو نهارات يتهز العريس بعيد عليهم والوقت هاذاكا باش يصوموا.
ما ثماش حتى واحد يرقع لبسة قديمة بقماش جديد، على خاطر القماش باش يشرب وياكل ماللبسة القديمة والتقطيعة تولي أكبر.
وما ثماش حتى واحد يحط شراب جديد في قرب قديمة، ما كانش القرب باش تطرشق والشراب يتكب والقرب تتكسر. آما راهو الشراب الجديد يتحط في قرب جديدة وهكا يتحفظوا لثنين.» الطفلة الصغيرة تحيى والمرا الي مست دبش يسوع تتشفى ( مرقس ‏5‏:‏21‏-43 ؛ لوقا ‏8‏:‏40‏-56 )
وقتلي يسوع يكلم فيهم، جا واحد من رؤساء اليهود وسجد قدامو وقال: «بنتي مازالت كماتت. إيجا وحط عليها يدك تو تحيى.»
وقام يسوع وتبعو هو وتلامذتو.
وكانت ثمة مرا تعاني من نزيف دم من ثناشن سنة، جاتو من تالي ومست الطرف متاع دبشو،
على خاطرها قالت في قلبها: «كان نمسلو دبشو برك تو نتشفى.»
دار يسوع وكشافها قاللها: «آثقي يا بنتي راهو إيمانك شفاك.» وبالوقت المرا ولات لاباس.
ووقتلي وصل يسوع لدار الرئيس اليهودي وشاف الجماعة الي يزمروا في الدفاين والناس عاملين خوضة،
قال: «إبعدوا! البنية ما ماتتش، آما راهي راقدة.»
ووقتلي خرجوا العباد، دخل وشد البنية من يدها ياخي قامت.
والخبر متاع الشيء هاذا تنشر في الجيهة هاذيكا الكلها. يسوع يشفي زوز عميان
وكتعدى يسوع من غادي، ثمة زوز رجال عميان تبعوه وهوما يصيحوا: «يا ولد داود أرحمنا!»
وقتلي دخل للدار، جاوه الزوز رجال العميان. قاللهم يسوع: «ياخي تمنوا الي آنا قادر باش نعمل الشيء هاذا؟» قالولو: «إي نعم، يا سيدي!»
ولى مسهم يسوع من عينيهم وقال: «خلي يتعمللكم على قد إيمانكم.»
وتحلت عينيهم. ونبه عليهم يسوع: «ردوا بالكم لا واحد يعرف!»
آما هوما خرجوا ونشروا الخبر متاعو في المنطقة هاذيكا الكلها. يسوع يشفي راجل بكوش
ووقتلي الزوز عميان خارجين، ثمة جماعة جابولو واحد بكوش، ساكنو شيطان.
خرج يسوع الشيطان والبكوش ولى يتكلم. ياخي بقاو الناس متعجبين وقالوا: «ما شفناش حاجة كيف هاذي في إسرائيل!»
آما الفريسيين قالوا: «يخرج في الشواطن بقوة رئيس الشواطن.» يسوع يحن على الناس
ودار يسوع في المدن والقرى الكلها يعلم في المجامع متاعهم ويبشر بالإنجيل متاع مملكة الله ويشفي في الناس مالأمراض والوجايع الكلها.
وقتلي شاف الناس حن عليهم على خاطرهم كانوا قالقين وتاعبين كيف الغنم الي ما عندهاش سارح.
وقال لتلامذتو: «الصابة برشة، آما الحصادا شوية
إمالا اطلبوا من مولى الصابة باش يبعث خداما للصابة متاعو.»
الأثناشن رسول ( مرقس ‏3‏:‏13‏-19 ؛ لوقا ‏6‏:‏12‏-16 )
ونادى للأثناشن تلميذ وعطاهم سلطة على الأرواح المنزوسة باش يخرجوها وباش يشفيو الناس مالأمراض والوجايع الكلها.
وهاذوما هوما أسامي الأثناشن رسول: الأولاني إسمو سمعان الي ينادولو بطرس وخوه أندراوس، ويعقوب ولد زبدي وخوه يوحنا،
وفيلبس وبرثلماوس، وتوما ومتى الي يلم في الضرايب، ويعقوب ولد حلفى وتداوس،
وسمعان الي يغير على بلادو، ويهوذا الإسخريوطي الي باش يخون يسوع. يسوع يبعث الأثناشن رسول ( مرقس ‏6‏:‏7‏-13 ؛ لوقا ‏9‏:‏1‏-6 )
بعث يسوع الأثناش هاذوما ووصاهم: «ما تمشيوش لحتى وحدة مالبلدان متاع الشعوب الأخرين وما تدخلوش لحتى وحدة مالمدن متاع السامريين،
آما إمشيو للغنم الضايعة متاع بيت إسرائيل.
وإنتوما ماشين بشروا وقولوا الي مملكة السماوات قربت.
اشفيو المرضى، قيموا الموتى، اشفيو المرضى بالبرص، خرجوا الشواطن. خذيتوا بلاش، أعطيو بلاش.
ما تهزوش لا ذهب ولا فضة ولا نحاس في حزاماتكم،
ولا صرة ولا لبستين ولا صندال ولا عصا، على خاطر الخدام يستحق ماكلتو.
وأي مدينة ولا قرية تدخلولها، لوجوا فيها على شكون يستاهل باش تدخلوا لدارو وأقعدوا عندو حتى لين تمشيو.
وكتدخلوا لدار سلموا على الناس الي فيها.
وإذا كان امالي الدار هاذيكا يستاهلوا، خلي سلامكم يجي عليهم، آما إذا كانهم ما يستاهلوش راهو سلامكم باش يرجعلكم.
وإذا كان أي واحد ما يقبلكمش ولا ما يسمعش كلامكم، أنفضوا التراب من ساقيكم وقتلي تجيو خارجين مالدار هاذيكا ولا مالمدينة هاذيكا.
نقلكم الحق: راهي حالة مدينة سدوم وعمورة يوم الحساب باش تكون خير من حالة المدينة هاذيكا!» الإضطهاد الي باش ياقع ( مرقس ‏13‏:‏9‏-13 ؛ لوقا ‏21‏:‏12‏-17 )
«هاني نبعثكم كيف الغنم في وسط الذيوبا إمالا كونوا فايقين كيف اللفاعي، وباهين كيف الحمام.
وردوا بالكم مالناس على خاطرهم باش يسلموكم للمجلس متاع اليهود، ويضربوكم بالسوط في المجامع متاعهم،
وتتهزوا للحكام والملوك على خاطري، باش تشهدوا قدامهم هوما وقدام الشعوب الأخرين.
وقتلي يسلموكم ما تخمموش كيفاش باش تتكلموا ولا شنوة باش تقولوا، راكم في الساعة هاذيكا باش يتعطالكم الكلام الي باش تقولوه.
على خاطركم ما كمش إنتوما الي تتكلموا، آما روح بوكم يتكلم على طريقكم.
الخو باش يسلم خوه للموت، والبو ولدو، والولاد يدوروا على والديهم ويقتلوهم،
والناس الكلهم باش يكرهوكم على خاطر إسمي. آما الي يثبت للإخر راهو باش يخلص.
ووقتلي يضطهدوكم في مدينة أهربوا لمدينة أخرى، نقلكم الحق: ما كمش باش ادوروا المدن متاع إسرائيل الكلها قبل ما نجي آنا إبن الإنسان.
التلميذ موش أعظم مالمعلم متاعو والخديم موش أعظم من سيدو.
يكفيه التلميذ باش يكون كيف المعلم متاعو والخديم كيف سيدو. إذا كان مولى الدار سماوه بعلزبول، إمالا عايلتو آش باش يسميوهم؟» الخوف من ربي ( لوقا ‏12‏:‏2‏-7 )
«إمالا ما تخافوش منهم. ما ثماش حاجة مستورة ما هيش باش تتكشف، وما ثماش حاجة مخبية ما هيش باش تتعرف.
ولي نقولهولكم في الظلام، قولوه في النور. ولي يتقاللكم بالشوية في وذنيكم، نادوا بيه من فوق السطوحات.
وما تخافوش ملي يقتلوا البدن وما ينجموش يقتلوا الروح، آما خافوا ملي هو قادر باش يهلك الروح والبدن لثنين في جهنم.
ياخي موش زوز عصافر يتباعوا بفرنك؟ وما يطيحوا على الأرض كان ما يكون بوكم الي في السماء علم بيهم.
راهو حتى شعر روسكم الكلو محسوب.
ما تخافوش، إنتوما خير من برشة عصافر!
إمالا الي يعترف بي قدام الناس نعترف بيه قدام بويا الي في السماء.
آما الي ينكرني قدام الناس، آنا زادا باش ننكر فيه قدام بويا الي في السماء.» يسوع والعالم ( لوقا ‏12‏:‏51‏-53 ؛ ‏14‏:‏26‏-27 )
«ما يمشيش في بالكم الي جيت باش نجيب سلام للأرض، ما جيتش باش نجيب سلام آما باش نجيب سيف.
جيت باش نفرق بين الولد وبوه، والطفلة وأمها، والكنة وحماتها.
والأعداء متاع الإنسان باش يكونوا اماليه.
الي يحب بوه ولا أمو أكثر مني ما يستاهلنيش. ولي يحب ولدو ولا بنتو أكثر مني ما يستاهلنيش.
ولي ما يهزش الصليب متاعو ويتبعني، ما يستاهلنيش.
الي يربح حياتو يخسرها، ولي يخسر حياتو على خاطري يلقاها.» الأجر ( مرقس ‏9‏:‏36‏-41 )
«الي يقبلكم يقبلني، ولي يقبلني يقبل الي بعثني.
الي يقبل نبي على خاطرو نبي باش ياخذ أجر نبي. ولي يقبل راجل بار على خاطرو بار باش ياخذ أجر راجل بار.
ولي يعطي لواحد مالصغار هاذوما حتى كاس ماء بارد على خاطرو تلميذي، نقلكم الحق، راهو أجرو ما يضيعش.»
تلامذة يوحنا المعمدان ( لوقا ‏7‏:‏18‏-35 )
ووقتلي يسوع كمل وصى تلامذتو الأثناش، مشى مالبلاصة هاذيكا باش يعلم ويبشر في المدن الي في المنطقة هاذيكا.
وسمع يوحنا وهو في الحبس بالأعمال متاع المسيح، ياخي بعثلو مع تلامذتو
وقالو: «إنت هو الي جاي ولا نستنوا واحد آخر؟»
جاوبهم يسوع: «إمشيو وخبروا يوحنا بلي شفتوه وسمعتوه،
# إش ‏35‏:‏5‏-6؛ ‏61‏:1؛ لو ‏4‏:‏18‏-19 العميان يشوفوا، والعايبين يمشيو، المرضى بالبرص يتشفاو، والطرش يسمعوا، والموتى يقوموا، والمساكين يتبشروا بالإنجيل.
وصحة ليه الي ما يشكش في!»
وقتلي مشاو تلامذة يوحنا بدا يسوع يحكي للناس على يوحنا وقال: «شنوة الي خرجتوا باش تشوفوه في الخلاء؟ قصبة يحرك فيها الريح؟
إمالا شنوة الي خرجتوا باش تشوفوه؟ باش تشوفوا راجل لابس لبسة غالية؟ راهم الي يلبسوا اللبسة الغالية في قصور الملوك!
إمالا شنوة الي خرجتوا باش تشوفوه؟ باش تشوفوا نبي؟ إي نعم ونقلكم: أعظم من نبي.
# ملا ‏3‏:1؛ مر ‏1‏:2 هاذا الي تكتب عليه في الكتاب المقدس: "هاني نبعث قدامك رسولي، الي يحضرلك الطريق."
نقلكم الحق ما ظهرش حتى واحد من بين الي جابتهم النساء أعظم من يوحنا المعمدان، آما راهو أصغر واحد في مملكة السماوات أعظم منو.
من أيامات يوحنا المعمدان لليوم ومملكة السماوات قاعدة تتقدم بالقوة، والناس القويين يشدوا فيها.
الأنبياء الكلهم والشريعة تنبأوا حتى لين جا يوحنا.
وإذا كان تحبوا تصدقوا، راهو هو إيليا الي باش يجي.
الي عندو وذنين خليه يسمع!
بشنوة نشبه الجيل هاذا؟ هوما كيف ولاد قاعدين في السوق ويعيطوا على بعضهم:
زمرنالكم وما شطحتوش،  ونوحنالكم وما بكيتوش.
جا يوحنا لا ياكل ولا يشرب قلتوا: "ساكنو شيطان."
جيت آنا إبن الإنسان ناكل الماكلة ونشرب الشراب قلتوا: "آهو راجل هامع وسكارجي ويصاحب في الي يلموا في الضرايب والمذنبين." آما راهي الحكمة يشهدولها ولادها.» المدن الي ما تابتش ( لوقا ‏10‏:‏13‏-15 )
ومباعد بدا يسوع يلوم في المدن الي تعملت فيها معجزاتو الكبار وأماليها ما تابوش،
وقال: «يا ويلك يا كورزين! يا ويلك يا بيت صيدا! لوكان المعجزات الكبار الي تعملوا في وسطكم تعملوا في صور وصيدا، تالي راهم اماليهم تابوا ولبسوا الشكاير وقعدوا على الرماد.
آما آنا نقلكم: حالة مدينة صور وصيدا باش تكون خير من حالتكم في يوم الحساب.
وإنت يا كفرناحوم! ياخي باش تطلعي للسماء؟ راك باش تهبطي للهاوية. على خاطر لوكان المعجزات العظيمة الي تعملت فيك تعملت في مدينة سدوم، تالي راهي بقات لليوم.
آما آنا نقلكم: حالة أرض سدوم باش تكون خير من حالتك في يوم الحساب.» يسوع يفرح ( لوقا ‏10‏:‏21‏-22 )
تكلم يسوع في الوقت هاذاكا وقال: «نشكرك يا بابا، يا رب السماء والأرض، على خاطرك خبيت الحاجات هاذي على الحكماء والفاهمين وظهرتهم للولاد الصغار.
إي نعم، يا بابا، هكاكا كانت إرادتك.
بابا عطاني كل شيء. وحتى واحد ما يعرف الإبن كان البو، وحتى واحد ما يعرف البو كان الإبن وكل واحد يختارو الإبن باش يظهرهولو.
ايجولي يلي إنتوما تاعبين وحملكم ثقيل وآنا باش نرتحكم.
هزوا الكفة متاعي واتعلموا مني راني طيب وقلبي متواضع، وتو تلقاو راحة في نفوسكم
راهي الكفة متاعي ما هيش رزينة والحمل متاعي خفيف.»
السبت ( مرقس ‏2‏:‏23‏-28 ؛ لوقا ‏6‏:‏1‏-5 )
في الوقت هاذاكا تعدى يسوع في وسط القمح نهار السبت، وتلامذتو كانوا جواعا. ياخي بداوا ينحوا في السبول وياكلوا.
آما وقتلي شافوا الفريسيين الشيء هاذاكا قالولو: «شوف! راهم تلامذتك يعملوا في شيء موش حلال باش يتعمل نهار السبت.»
# I صم ‏21‏:‏1‏-6؛ لا ‏24‏:9 قاللهم يسوع: «ياخي ما قريتوش شنوة الي عملوا داود هو ولي كانوا معاه وقتلي كان جيعان؟
كيفاش دخل لبيت ربي، وكلى الخبز متاع القربان، الي ماكلتو ما كانتش حلال ليه هو وللي كانوا معاه، آما كانت حلال باش ياكلوها الكهان آكاهو؟
# عد ‏28‏:‏9‏-10 ياخي ما قريتوش في الشريعة كيفاش الكهان في الهيكل نهار السبت يكسروا وصية السبت وحتى حد ما يلومهم؟
آما نقلكم: ثمة واحد هنا أعظم مالهيكل.
# هو ‏6‏:6؛ مت ‏9‏:13  ولوكان عرفتوا آش معناها الآية هاذي: "نحب على رحمة موش ذبيحة." تالي راكم ما حكمتوش علي ما يتلاموش.
راني آنا إبن الإنسان هو رب السبت.» الراجل الي يدو مشلولة يتشفى ( مرقس ‏3‏:‏1‏-6 ؛ لوقا ‏6‏:‏6‏-11 )
ومشى يسوع مالبلاصة هاذيكا ودخل للمجمع متاعهم.
والغادي كان ثمة راجل يدو مشلولة. ياخي سألوه الناس: «ياخي حلال باش الواحد يشفي في نهار السبت؟» باش يلقاو حاجة يتهموه بيها.
قاللهم يسوع: «شكونو فيكم الي عندو علوش واحد ويطيحلو في بير نهار السبت، موش باش يشدو ويخرجو مالبير؟
والإنسان قداش عندو قيمة أكثر مالعلوش! إمالا هاذاكا علاش حلال يتعمل الخير نهار السبت.»
ومباعد قال يسوع للراجل: «مد يدك!» والراجل مدها، ورجعت صحيحة الكلها كيف اليد الأخرى.
آما الفريسيين خرجوا وتفاهموا على يسوع كيفاش يقتلوه. يسوع هو الخادم الي ختارو الله
وعرف يسوع الشيء هاذا ومشى مالبلاصة هاذيكا. وتبعوه برشة ناس وشفاهم الكلهم
وأمرهم باش ما يخبروا عليه حتى حد،
والشيء هاذا وقع باش يتم الي قالو النبي إشعياء:
# إش ‏42‏:‏1‏-4 هاو الخادم متاعي الي خترتو،  حبيبي الي راضي عليه قلبي،  باش نحط فيه روحي،  باش يخبر الشعوب بالعدل متاعي.
لا يعمل عرك ولا يصيح،  وحتى حد في الشوارع ما يسمع صوتو.
قصبة مرضرضة ما يكسرهاش،  وفتيلة ادخن ما يطفيهاش.  حتى لين يخلي الحق يغلب،
والشعوب باش يكون عندهم أمل في إسمو. يسوع وبعلزبول ( مرقس ‏3‏:‏20‏-30 ؛ لوقا ‏11‏:‏14‏-23 ؛ ‏12‏:10 )
والوقت هاذاكا جابولو راجل أعمى وبكوش ساكنو شيطان. وشفاه يسوع وولى يتكلم ويشوف.
وتعجبوا الناس الكلهم وقالوا: «زعمة هاذا ولد داود؟»
آما الفريسيين وقتلي سمعوا الشيء هاذا قالوا: «راهو يخرج في الشواطن ببعلزبول رئيس الشواطن.»
وعرف يسوع شنوة يفكروا، ولى قاللهم: «كل مملكة تقسمت على بعضها، راهي تدمر وكل مدينة ولا دار تقسمت على بعضها، راهي موش ممكن تثبت
إذا كان الشيطان يخرج الشيطان، باش يكون مقسوم على روحو، إمالا كيفاش مملكتو باش تثبت؟
وإذا كان آنا نخرج في الشواطن ببعلزبول، التلامذة متاعكم بشكون يخرجوا فيهم؟ هاذاكا علاش هوما الي باش يحكموا عليكم.
آما إذا كان آنا نخرج في الشواطن بروح الله، إمالا راهي مملكة الله سيطرت عليكم.
ولا كيفاش واحد يدخل لدار راجل قوي ويفكلو الدبش متاعو، إلا إذا كان كتف الراجل القوي في الأول، ومباعد ينجم يفكلو الحاجات الي في بيتو؟
الي موش معايا راهو ضدي ولي ما يجمعش معايا راهو يفرق.
هاذاكا علاش نقلكم، ذنوب الناس وكفرهم الكلو باش يتغفرلهم، آما الكفر بالروح القدس موش باش يتغفر.
وأي واحد يقول كلمة علي آنا إبن الإنسان باش يتغفرلو، آما الي يقول كلمة على الروح القدس، موش باش يتغفرلو، لا في الدنيا ولا في الآخرة.» الشجرة وغلتها ( لوقا ‏6‏:‏43‏-45 )
«يا إما خلوا الشجرة تكون باهية والغلة متاعها باهية. ولا خلوا الشجرة تكون خايبة والغلة متاعها خايبة. راهي الشجرة تتعرف بالغلة متاعها.
يا ولاد اللفاعي، كيفاش تنجموا تقولوا كلام باهي وإنتوما أشرار؟ راهو اللسان ينطق بلي في القلب.
الإنسان الباهي يخرج الحاجات الباهية مالكنز الباهي الي في قلبو، والإنسان الخايب يخرج الحاجات الخايبة من قلبو الخايب.
نقلكم: كل كلمة فارغة يقولوها الناس باش يتحاسبوا عليها في يوم الحساب.
راك بكلامك تطلع بريء وبكلامك يتحكم عليك.» الفريسيين يطلبوا في معجزة ( مرقس ‏8‏:‏11‏-12 ؛ لوقا ‏11‏:‏29‏-32 )
الوقت هاذاكا قالوا جماعة من الكتاب متاع اليهود والفريسيين ليسوع: «يا معلم، نحبوك تورينا معجزة.»
آما هو جاوبهم: «جيل شرير وزاني يلوج على معجزة، آما حتى معجزة ما هي باش تتعطالو كان المعجزة متاع النبي يونس.
# يون ‏1‏:17 وكيف ما يونس بقى ثلاثة أيام وثلاثة ليالي في كرش الحوتة، هكاكا آنا إبن الإنسان باش نبقى ثلاثة أيام وثلاثة ليالي في قلب الأرض.
# يون ‏3‏:5 امالي نينوى باش يقوموا مع الجيل هاذا في يوم الحساب ويحكموا عليه، على خاطرهم تابوا وقتلي نبههم يونس، وهاو ثمة شكون هنا أعظم من يونس.
# I مل ‏10‏:‏1‏-10؛ II أخ ‏9‏:‏1‏-12 والملكة متاع الجنوب باش تقوم مع الجيل هاذا في يوم الحساب وتحكم عليه، على خاطرها جات من آخر الدنيا باش تسمع الحكمة متاع سليمان، وهاو هنا شكونو أعظم من سليمان!» رجوع الروح المنزوس ( لوقا ‏11‏:‏24‏-26 )
«وقتلي يخرج الروح المنزوس من إنسان، يتعدى في البلايص الي ما فيهاش ماء يلوج على الراحة، آما ما يلقاش حتى بلاصة.
الوقت هاذاكا يقول: "باش نرجع لداري الي خرجت منها." وكيرجع يلقاها فارغة ومكنوسة ومنظمة.
يولي يمشي ويجيب معاه سبعة أرواح أخرين أخيب منو ويدخلوا في الإنسان هاذاكا ويسكنوا فيه وحالتو تولي أخيب ملي كانت عليه قبل. وهكا زادا باش يجرى في الجيل الشرير هاذا.» أم يسوع وإخوتو ( مرقس ‏3‏:‏31‏-35 ؛ لوقا ‏8‏:‏19‏-21 )
ووقتلي يسوع مازال يكلم في الناس، جاو أمو وإخوتو ووقفوا البرا يحبوا يحكيو معاه.
ثمة واحد قالو: «أمك وإخوتك واقفين البرة يحبوا يحكيو معاك.»
آما هو جاوب الراجل الي كلمو: «شكونها أمي، وشكونهم إخوتي؟»
ومد يدو على صواب تلامذتو وقال: «آهوما أمي وإخوتي.
راهو أي واحد يعمل إرادة بويا الي في السماء هو خويا وأختي وأمي.»
مثل الفلاح ( مرقس ‏4‏:‏1‏-9 ؛ لوقا ‏8‏:‏4‏-8 )
وخرج يسوع مالدار في النهار هاذاكا بيدو وقعد بجنب البحيرة.
وتلموا بيه برشة ناس، حتى لين طلع في فلوكة، والناس الكلهم وقفوا على الشط.
وحكالهم برشة حاجات بالأمثال: «خرج الفلاح باش يزرع.
ووقتلي هو يزرع، ثمة زريعة طاحت في الثنية، وجات الطيور وكلاتها.
وثمة زريعة أخرى طاحت في أرض فيها الحجر، ما فيهاش برشة تراب، ياخي نبتت بالوقت على خاطر ترابها موش برشة.
آما وقتلي طلعت الشمس تحرقت ويبست على خاطرها ماعندهاش عروق.
وزريعة أخرى طاحت في وسط الشوك، وطلع الشوك وخنقها.
وثمة زريعة أخرى طاحت في تربة باهية وجابت السبول، ثمة الي جابت مياة مرة قد الي تزرع، وثمة الي جابت ستين، وثمة الي جابت ثلاثين.
الي عندو وذنين خليه يسمع!» علاش يسوع يتكلم بالأمثال ( مرقس ‏4‏:‏10‏-12 ؛ لوقا ‏8‏:‏9‏-10 )
الوقت هاذاكا جاو التلامذة ليسوع وقالولو: «علاش تكلم فيهم بالأمثال؟»
وجاوبهم: «إنتم تعطالكم باش تعرفوا الأسرار متاع مملكة السماوات، آما هوما ما تعطالهمش.
راهو الي عندو، باش يتعطالو أكثر ويولي عندو برشة. آما الي ما عندوش، حتى الشيء الي عندو باش يتفكلو.
هاذاكا علاش آنا نكلم فيهم بالأمثال على خاطرهم يخزروا وما يشوفوش ويسمعوا وما يفهموش.
# إش ‏6‏:‏9‏-10؛ مر ‏8‏:18؛ يو ‏12‏:‏39‏-41؛ أع ‏28‏:‏26‏-27 تمت فيهم النبوءة متاع إشعياء الي تقول:  باش تسمعوا آما عمركم ما تفهموا،  وبش تخزروا آما عمركم ما تشوفوا.
راهو الشعب هاذا يبس قلبو،  وسكروا وذنيهم وغمضوا عينيهم،  باش ما يشوفوش بعينيهم  وما يسمعوش بوذنيهم  وما يفهموش بقلوبهم  ويرجعولي باش نشفيهم.
آما إنتوما صحة لعينيكم على خاطرها تشوف ولوذنيكم على خاطرها تسمع.
نقلكم الحق: برشة أنبياء ورجال أبرار تمناو باش يشوفوا الي تشوفوا فيه وما شافوهش، وباش يسمعوا الي إنتوما تسمعوا فيه وما سمعوهش.» تفسير مثل الفلاح ( مرقس ‏4‏:‏13‏-20 ؛ لوقا ‏8‏:‏11‏-15 )
«إمالا اسمعوا شنوة المقصود بمثل الفلاح:
وقتلي أي واحد يسمع الكلمة متاع مملكة الله وما يفهمهاش، يجي الشرير ويخطف الي تزرع في قلبو، هاذا الي تزرع في الثنية.
ولي تزرع في الأرض الي فيها الحجر، هو الي يسمع الكلمة وبالوقت يقبلها وهو فرحان:
آما ما عندوش عروق في داخلو، يصبر شوية ووقتلي يجي وقت صعيب ولا إضطهاد على خاطر الكلمة، بالوقت يطيح.
ولي تزرع في وسط الشوك هو الي يسمع الكلمة آما هموم الدنيا وحب الغنى يخنقوا الكلمة ويولي ما فيهش زريعة.
ولي تزرع في التربة الباهية، هو الي يسمع الكلمة ويفهمها، ويجيب برشة زريعة وثمة الي يجيب مياة مرة قد الي تزرع، وواحد آخر ستين، وواحد آخر ثلاثين.» مثل الزوان
وقلهم يسوع مثل آخر: «مملكة السماوات تشبه لراجل زرع زريعة باهية في أرضو.
آما وقتلي الناس راقدين، جا العدو متاعو وزرع زوان في وسط القمح ومشى.
ووقتلي الزريعة نبتت وعملت القمح، طلع معاها الزوان.
وجاو الخداما متاع مولى الأرض وقالولو: "يا سيدنا ياخي إنت موش زرعت زريعة باهية في الأرض متاعك؟ إمالا منين جاها الزوان؟"
قاللهم: "واحد عدوي عمل الشيء هاذا." قالولو الخداما: "إمالا تحبنا نمشيوا ونلموا الزوان؟"
آما هو قال: "لا، باش ما تقلعوش القمح وقتلي إنتوما تلموا في الزوان.
خلوا القمح والزوان يعلوا مع بعضهم حتى لين يجي وقت الحصاد، والوقت هاذاكا تو نقول للحصادا لموا الزوان في الأول وأعملوه حزم باش يتحرق، آما القمح لموه وحطوه في مخازني."» مثل زريعة الخردل والخميرة ( مرقس ‏4‏:‏30‏-32 ؛ لوقا ‏13‏:‏18‏-19 )
وعطاهم مثل آخر، قال: «مملكة السماوات تشبه لزريعة متاع خردل هزها راجل وزرعها في سانيتو.
هي أصغر مالزريعة الكلها، آما وقتلي كبرت ولات أكبر مالخضرة الكلها، وولات شجرة، لدرجة إنها طيور السماء تجي وتعشش فيها.»
وقال مثل آخر: «مملكة السماوات تشبه لخميرة هزتها مرا وحطتها في ثلاثة قصاع متاع دقيق حتى لين خمر العجين الكلو.»
الشيء هاذا الكلو قالو يسوع للناس بالأمثال. وما كانش يحكيلهم حتى شيء من غير مثل.
# مز ‏78‏:2 الشيء هاذا كان باش يتم الي قالو النبي: «باش يتكلم فمي بالأمثال، ونخبر بالأسرار الغامضة ملي تخلقت الدنيا.» تفسير مثل الزوان
الوقت هاذاكا خلى يسوع الناس ودخل للدار، وجاوه تلامذتو وقالولو: «فسرلنا المثل متاع الزوان.»
جاوبهم: «الي زرع الزريعة الباهية هو آنا إبن الإنسان،
والزرع هو العالم، والزريعة الباهية هوما ولاد مملكة الله، والزوان هوما ولاد الشرير،
والعدو الي زرعهم هو بليس، والحصاد هو آخر الزمان، والحصادا هوما الملايكة.
وبالضبط كيف ما الزوان يتلم ويتحرق بالنار، هكاكا باش ياقع في آخر الزمان.
آنا إبن الإنسان باش نبعث الملايكة متاعي، وهوما باش يلموا المفسدين ولي يعملوا في الشر مالمملكة متاعي
ويرميوهم في وسط النار، الغادي باش يكون البكاء وغزان السنين.
والوقت هاذاكا الأبرار، باش يضويو كيف الشمس في المملكة متاع بوهم. الي عندو وذنين، خليه يسمع!» مثل الكنز و الديامنتة والشبكة
«مملكة السماوات تشبه لكنز مدفون في سانية، لقاه راجل ياخي خباه، ومالفرحة مشى وباع كل ما عندو وشرى السانية هاذيكا.
زادا مملكة السماوات تشبه لتاجر يلوج على الجوهر الغالي.
كلقى قطعة ذهب غالية، مشى وباع كل ما عندو وشراها.
زادا مملكة السماوات تشبه لشبكة رماوها في البحر ولمت برشة أنواع متاع حوت.
وقتلي تملات، خرجوها الصيادا للشط وقعدوا وحطوا الحوت الباهي في صنادق والخايب رموه.
وهكاكا باش ياقع في آخر الزمان: الملايكة باش يجوا ويفرزوا الأشرار من بين الأبرار
ويرميوهم في وسط النار، والغادي باش يكون البكاء وغزان السنين.» الجديد والقديم
وقال يسوع لتلامذتو: «ياخي فهمتوا الشيء هاذا الكلو؟» جاوبوه: «إي نعم.»
وقاللهم: «هاذاكا علاش كل كاتب يولي تلميذ في مملكة السماوات، يشبه لمولى دار يخرج مالكنز متاعو في حاجات جديدة وحاجات قديمة.»
ووقتلي كمل يسوع المثل هاذا، مشى بعيد على البلاصة هاذيكا،
وكجا لبلادو بدا يعلم فيهم في المجمع متاعهم، ياخي تعجبوا وقالوا: «الراجل هاذا منين جاتو الحكمة هاذي والمعجزات هاذي؟
ياخي هاذا موش ولد النجار؟ ياخي أمو موش إسمها مريم؟ وإخوتو موش يعقوب ويوسف وسمعان ويهوذا؟
وموش خواتو البنات الكلهم عندنا؟ إمالا الراجل هاذا منين جاه الشيء هاذا الكلو؟»
وهكا كانوا يشكوا فيه.  ياخي يسوع قاللهم: «النبي عندو قدر في البلايص الكلهم كان في بلادو وفي دارو»
وما عملش برشة معجزات الغادي على خاطرهم ما امنوش بيه.
موت يوحنا المعمدان ( مرقس ‏6‏:‏14‏-29 ؛ لوقا ‏9‏:‏7‏-9 )
الوقت هاذاكا سمع الملك هيرودس أخبار يسوع،
وقال للخدام متاعو: «هاذا يوحنا المعمدان قام من بين الموتى، هاذاكا علاش قاعد يعمل في المعجزات.»
وقبل هيرودس شد يوحنا وربطو وحطو في الحبس بسبب هيرودية مرة فيلبس خوه،
على خاطر يوحنا قالو: «حرام عليك كان تاخذها.»
وحب يقتلو، آما خاف مالشعب على خاطرهم كانوا حاسبين يوحنا نبي.
آما وقتلي جا عيد ميلاد هيرودس، شطحت بنت هيرودية في الحفلة، وعجبت هيرودس،
هاذاكا علاش وعدها وحلفلها باش يعطيها أي حاجة تطلبها.
وكوصاتها أمها، قالت لهيرودس: «أعطيني راس يوحنا المعمدان في طبق!»
وحزن الملك، آما أمر باش يتعطالها الشيء الي حبت عليه، على خاطر اليمين الي حلف بيه والضيوف.
وبعث شكون، قص راس يوحنا في الحبس
وجابوا راسو في طبق وعطاوه للبنية، ياخي هزاتو لأمها.
وجوا تلامذة يوحنا وهزوا الجثة متاعو ودفنوها، ومشاو وخبروا يسوع. يسوع يوكل خمسة آلاف راجل ( مرقس ‏6‏:‏30‏-44 ؛ لوقا ‏9‏:‏10‏-17 ؛ يوحنا ‏6‏:‏1‏-14 )
كسمع يسوع بالشيء هاذا، خرج من البلاصة هاذيكا في فلوكة ومشى لبلاصة ما فيها حتى حد. آما وقتلي الناس سمعوا بيه، تبعوه ماشين على ساقيهم مالمدينة.
كهبط مالفلوكة شاف برشة ناس، ياخي حن عليهم وشفى المرضى متاعهم.
وفي العشية، جاوه تلامذتو وقالولو: «النهار وفى، والبلاصة هاذي خالية، أبعث الناس خليهم يمشيو للقرى ويشريو حاجة ياكلوها.»
قال يسوع: «موش لازم يمشيو. أعطيوهم إنتوما حاجة ياكلوها.»
قالولو: «ما عندنا كان خمسة خبزات وحوتين.»
قال يسوع: «هاتوهملي لهنا.»
وأمر الناس باش يقعدوا الوطا على الحشيش، وخذا الخمسة خبزات والحوتين، وهز عينيه للسماء، وبارك وقسم الخبزات وعطاهم للتلامذة، والتلامذة عطاوهم للناس.
والكلهم كلاو وشبعوا. وهزوا ثناشن قفة معبية ملي فضل.
والناس الي كلاو كانوا قرابة خمسة آلاف راجل، بخلاف النساء والصغار. يسوع يمشي فوق الماء ( مرقس ‏6‏:‏45‏-52 ؛ يوحنا ‏6‏:‏15‏-21 )
ومبعدها بالضبط أمر تلامذتو باش يطلعوا في الفلوكة ويسبقوه للجيهة المقابلة متاع البحيرة حتى لين هو يبعث الناس يروحوا.
وبعد ما بعث الناس روحوا طلع وحدو للجبل باش يصلي. وبعد ما غربت الشمس كان الغادي وحدو.
آما الوقت هاذاكا كانت الفلوكة بعيدة برشة على الشط وغلبها الموج، على خاطر الريح كانت عاكستها.
وقبل الفجر جاهم يسوع يمشي فوق الماء.
آما التلامذة خافوا وقتلي شافوه يمشي فوق الماء وقالوا: «هاذا خيال!» وبداوا يصيحوا مالخوف.
آما يسوع كلمهم بالوقت وقاللهم: «اتشجعوا. راني آنا هو، ما تخافوش!»
وجاوبو بطرس: «يا رب، إذا كانك إنت هو، أأمرني باش نجيك نمشي فوق الماء.»
قال يسوع: «إيجا.» إمالا خرج بطرس مالفلوكة ومشى فوق الماء وجا ليسوع.
آما كشاف الي الريح قوية خاف، ياخي بدا يغرق، ولى عيط: «يا رب، منعني!»
بالوقت مد يسوع يدو وشدو وقالو: «يلي إيمانك ضعيف، علاش شكيت؟»
وكطلعوا في الفلوكة هدات الريح.
ولي في الفلوكة سجدولو وقالوا: «بالحق إنت إبن الله!» يسوع يشفي ناس عندهم برشة أمراض ( مرقس ‏6‏:‏53‏-56 )
وكفات يسوع وتلامذتو البلاصة هاذيكا جاو لمنطقة جنيسارت.
ووقتلي امالي البلاد هاذيكا عرفوا يسوع، نشروا الخبر متاعو في المنطقة هاذيكا الكلها وجابولو الناس الي كانوا مرضى الكلهم
وطلبوا منو باش يخليهم يمسوا حتى الطرف متاع دبشو. ولي مسوه الكلهم تشفاو.
العوايد متاع الجدود ( مرقس ‏7‏:‏1‏-13 )
وجاو الفريسيين والكتاب متاع اليهود ليسوع من أورشليم، وقالوا:
«علاش تلامذتك ما يحترموش العوايد متاع الشيوخ؟ وما يغسلوش يديهم وقتلي ياكلوا؟»
جاوبهم: «وعلاش إنتوما ما اطيعوش وصية الله وشادين صحيح في عوايدكم؟
# خر ‏20‏:12؛ تث ‏5‏:16؛ خر ‏21‏:17؛ لا ‏20‏:9 راهو الله قال: "إكرم بوك وأمك، ولي يسب بوه ولا أمو يلزمو يموت."
آما إنتوما تقولوا إذا واحد يقول لبوه ولا أمو: "الي كنت نعاون فيك بيه راني عطيتو لله، موش لازم عليه باش يكرم بوه."
وهكا رديتوا كلمة الله باطلة بالعوايد متاعكم.
يا منافقين، صدق إشعياء وقتلي تنبأ وقال عليكم:
# إش ‏29‏:13 الشعب هاذا بفمو يكرم في  وقلبو بعيد علي.
باطل يعبدوا في  ويعلموا في وصايا الناس.» شنوة الي ينجس الإنسان ( مرقس ‏7‏:‏14‏-23 )
ونادى يسوع الناس وقاللهم: «اسمعوا وإفهموا
موش الي يدخل للفم هو الي ينجس الإنسان، آما راهو الي يخرج مالفم هو الي ينجس الإنسان.»
وجاو تلامذتو وقالولو: «ياخي تعرف الي الفريسيين تغششوا كسمعوا الكلام هاذا؟»
جاوبهم: «كل شجرة ما غرسهاش بويا الي في السماء باش تتقلع.
إبعدوا عليهم! راهم عميان يقودوا في عميان. وإذا كان راجل أعمى يقود راجل أعمى راهم لثنين يطيحوا في حفرة.»
آما بطرس قالو: «فسرلنا المثل هاذا.»
وقال يسوع: «ياخي لتو مازلتوا ما تفهموش؟
ياخي ما كمش تشوفوا الي أي حاجة تدخل في الفم تمشي للكرش، ومباعد تخرج مالبدن؟
آما الحاجة الي تخرج مالفم، تجي مالقلب، وهاذا الي ينجس الإنسان.
مالقلب تجي الأفكار الشريرة والقتل والزنى والفساد والسرقة وشهادة الزور والكفر،
هاذوما هوما الي ينجسوا الإنسان. آما الماكلة بيدين ما هيش مغسولة ما تنجسش الإنسان.» الإيمان متاع المرا الكنعانية ( مرقس ‏7‏:‏24‏-30 )
ومشى يسوع مالبلاصة هاذيكا وجا لشيرة صور وصيدا.
والغادي جات مرا كنعانية مالمنطقة هاذيكا وصاحت: «يا سيدي، يا ولد داود، ارحمني! بنتي ساكنها شيطان، ويعذب فيها برشة.»
آما هو ما جاوبها بحتى كلمة. وجاو تلامذتو وتشحتوه وقالوا: «أعطيها الي تحب عليه خليها تبعدنا، راهي تمشي ورانا وتصيح!»
جاوب يسوع: «آنا ما تبعثت كان للغنم الضايعة متاع بيت إسرائيل.»
آما هي جات وهبطت على ركايبها قدامو وقالت: «يا سيدي، عاوني!»
وجاوبها: «موش باهي ناخذوا الخبز متاع الولاد ونرميوه للكلاب.»
قالت: «إي نعم، يا سيدي! حتى الكلاب تاكل مالفتفات الي يطيح من الطاولة متاع مولاها.»
جاوبها يسوع: «يا مرا، إيمانك عظيم! خلي يتعملك الشيء الي تحب عليه.» وبالوقت بنتها تشفات. يسوع يشفي برشة ناس
ومشى يسوع من غادي وتعدى على الشط متاع بحيرة الجليل، وطلع فوق الجبل وقعد الغادي.
وجاوه برشة ناس وجابوا معاهم ناس مشلولين وعياب وعمي وبكاكش وبرشة أخرين، وحطوهم قدام ساقيه وهو شفاهم.
وتعجبوا الناس كشافوا البكاكش يتكلموا، والعياب يتشفاو، والمشلولين يمشيو، والعميان يشوفوا. ومجدوا إلاه إسرائيل. يسوع يوكل أربعة آلاف راجل ( مرقس ‏8‏:‏1‏-10 )
ونادى يسوع تلامذتو وقاللهم: «راهم الناس غايضيني، على خاطرهم بقاو معايا ثلاثة أيام من غير ماكلة. وما نحبش نبعثهم يروحوا وهوما جواعا باش ما يدوخوش في الثنية.»
وقالولو التلامذة: «منين باش نجيبوا خبز في الخلاء هاذا يكفي الناس هاذوما الكلهم؟»
وقاللهم يسوع: «قداش عندكم من خبزة؟» قالوا: «سبعة خبزات وكعبات حوت صغار.»
وأمر يسوع الناس باش يقعدوا على الأرض،
وخذا السبعة خبزات وكعبات الحوت، وشكر الله وقسمهم وعطاهم للتلامذة، والتلامذة عطاوهم للناس.
والكلهم كلاو لين شبعوا، وهزوا الي فضل سبعة قفاف كبار مليانين.
الي كلاو كانوا أربعة آلاف راجل، بخلاف النساء والصغار.
وبعد ما بعث الناس روحوا طلع في الفلوكة ومشى لمنطقة مجدل.
العلامات متاع الأوقات ( مرقس ‏8‏:‏11‏-13 ؛ لوقا ‏12‏:‏54‏-56 )
وجاو الفريسيين والصدوقيين باش يجربوا يسوع، وطلبوا منو باش يوريهم معجزة مالسماء.
وجاوبهم يسوع: «وقتلي تجي العشية تقولوا: "الطقس باهي، على خاطر السماء حمرا."
وفي الصباح تقولوا: "ثمة مطر اليوم، على خاطر السماء حمرا غامقة." تعرفوا كيفاش تفسروا حالة السماء، آما العلامات متاع الزمان ما تعرفوش تفسروهم.
جيل شرير وزاني يلوج على معجزة، آما حتى معجزة ما هي باش تتعطالو كان المعجزة متاع يونس.» ولى خلاهم ومشى. خميرة الفريسيين والصدوقيين ( مرقس ‏8‏:‏14‏-21 )
كوصلوا التلامذة للشط المقابل، نساو باش يجيبوا معاهم الخبز،
قاللهم يسوع: «فيقوا وردوا بالكم مالخميرة متاع الفريسيين والصدوقيين.»
وتناقشوا التلامذة مع بعضهم وقالوا: «هاذاكا على خاطر ما عندناش خبز.»
آما يسوع عرف الشيء هاذا وقال: «يلي إيمانكم ضعيف، علاش تناقشوا في بعضكم وتقولوا: ما عندناش خبز؟
ياخي التوا ما فهمتوش؟ ياخي ما تتذكروش الخمسة خبزات الي تفرقوا على الخمسة آلاف وقداش من قفة كبيرة لميتوا ملي فضل؟
ولا السبعة خبزات متاع الأربعة آلاف وقداش من قفة كبيرة عبيتوا؟
كيفاش ما تنجموش تفهموا الي آنا ما نيش نحكي على الخبز؟ ردوا بالكم مالخميرة متاع الفريسيين والصدوقيين!»
الوقت هاذاكا فهموا الي هو قاللهم ردوا بالكم مالتعليم متاع الفريسيين والصدوقيين موش الخميرة متاع الخبز. بطرس يشهد الي يسوع هو المسيح ( مرقس ‏8‏:‏27‏-30 ؛ لوقا ‏9‏:‏18‏-21 )
وقتلي جا يسوع لجيهة قيصرية فيلبس سإل تلامذتو: «الناس يقولوا علي شكون آنا ابن الإنسان؟»
جاوبوه: «ثمة شكون يقولوا الي إنت يوحنا المعمدان، وأخرين يقولوا الي إنت إيليا، وأخرين يقولوا الي إنت إرميا ولا واحد مالأنبياء.»
قاللهم: «آما إنتوما تقولوا علي شكون؟»
جاوب سمعان بطرس: «إنت المسيح إبن الله الحي.»
وقالو يسوع: «صحة ليك، يا سمعان ولد يونا! موش لحم ودم هو الي ظهرلك الشيء هاذا، آما راهو بويا الي في السماء.
وآنا نقلك: إنت بطرس الي معناها حجرة كبيرة، وعلى الحجرة هاذي باش نبني كنيستي، وبيبان الهاوية ما هيش باش تغلبها.
باش نعطيك المفاتح متاع مملكة السماوات، ولي تربطو في الأرض باش يتربط في السماء، ولي تحلو في الأرض باش يتحل في السماء.»
والوقت هاذاكا وصى تلامذتو باش ما يقولوا لحتى حد الي هو المسيح. يسوع يخبر لأول مرة على موتو وقيامتو ( مرقس ‏8‏:31 ؛ ‏9‏:1 ؛ لوقا ‏9‏:‏22‏-27 )
ومالوقت هاذاكا بدا يسوع يوري لتلامذتو الي هو يلزمو يمشي لأورشليم ويتعذب على يدين الشيوخ ورؤساء الكهان والكتاب متاع اليهود ويتقتل وفي النهار الثالث يقوم.
وهز بطرس يسوع على جنب وبدا يلوم فيه وقالو: «حاشاك، يا رب! الشيء هاذا موش ممكن ياقعلك بالكل!»
آما يسوع تلفت وقال لبطرس: «إبعد علي يا شيطان! إنت تعطل في، على خاطرك تفكر كيف الناس موش كيف الله.»
الوقت هاذاكا قال يسوع لتلامذتو: «إذا كان واحد يحب يتبعني، خليه ما يحبش روحو ويهز الصليب متاعو ويمشي ورايا،
راهو الي يحب يخلص حياتو يخسرها، ولي يخسر حياتو على خاطري باش يربحها.
شنوة فايدة الإنسان إذا كان يربح الدنيا الكلها ويخسر حياتو؟ ولا شنوة هي الحاجة الي يفدي بيها الإنسان حياتو؟
راني آنا إبن الإنسان باش نجي مع الملايكة متاعي في المجد متاع بابا، والوقت هاذاكا باش نجازي كل إنسان على الشيء الي عملوا.
نقلكم الحق: ثمة شكون مالواقفين هنا ما همش باش يشوفوا الموت قبل ما يشوفوني آنا إبن الإنسان جاي في مملكتي.»
يسوع يظهر روحو لتلامذتو ( مرقس ‏9‏:‏2‏-13 ؛ لوقا ‏9‏:‏28‏-36 )
وبعد ستة أيام هز يسوع معاه بطرس ويعقوب ويوحنا خوه، وطلع هو وياهم وحدهم لجبل عالي،
وتبدل قدامهم، ووجهو ضوى كيف الشمس ودبشو ولى أبيض كيف النور.
والغادي ظهرلهم موسى وإيليا يكلموا في يسوع.
وقال بطرس ليسوع: «يا رب، هاو باهي الي أحنا هنا: إذا كان تحب، تو ننصب ثلاثة خيام هنا: وحدة ليك ووحدة لموسى ووحدة لإيليا.»
ووقتلي هو مازال يتكلم، غطاتهم سحابة ضاوية، وصوت مالسحابة قال: «هاذا هو ابني الي نحبو ولي فرحت بيه فرحة كبيرة، إسمعوا كلامو!»
كسمعوا التلامذة الشيء هاذا طاحوا على وجوههم وخافوا برشة.
آما يسوع جا ومسهم وقال: «قوموا، ما تخافوش.»
ووقتلي هزوا عينيهم، ما شافوا كان يسوع وحدو.
ووقتلي هوما هابطين مالجبل، أمرهم يسوع: «ما تقولوا لحد على الشيء الي شفتوه حتى لين آنا إبن الإنسان نقوم من بين الموتى.»
وسألوه التلامذة: «إمالا علاش الكتاب متاع اليهود يقولوا الي إيليا لازم يجي في الأول؟»
جاوبهم: «بالحق إيليا يجي وهو يصلح كل شيء.
آما آنا نقلكم الي إيليا جا وهوما ما عرفوهش، آما عملوا فيه الي حبوا عليه الكل. وآنا إبن الإنسان زادا باش نتعذب على يديهم.»
والوقت هاذاكا فهموا التلامذة الي هو كان يحكيلهم على يوحنا المعمدان. يسوع يشفي ولد ساكنو شيطان ( مرقس ‏9‏:‏14‏-29 ؛ لوقا ‏9‏:‏37‏-43 )
ووقتلي جا يسوع وتلامذتو للناس، ثمة راجل جاه وهبط على ركايبو قدام يسوع وقال:
«يا رب أرحم ولدي، على خاطرو يتصرع ويتعذب برشة وديما يطيح في النار وفي الماء.
وآنا جبتو لتلامذتك، آما هوما ما نجموش يشفيوه.»
وجاوب يسوع وقال: «يا جيل يا فاسد ويلي ما عندكش إيمان! لوقتاش باش نبقى معاكم؟ لوقتاش باش نتحملكم؟ جيبوهولي لهنا!»
وطرد يسوع الشيطان، وخرجو منو، وتشفى الولد بالوقت.
الوقت هاذاكا جاو التلامذة ليسوع على جنب وقالوا: «علاش أحنا ما نجمناش نخرجوه؟»
قاللهم: «بسبب إيمانكم الضعيف! نقلكم الحق، لوكان جا عندكم إيمان قد زريعة الخردل، راكم تقولوا للجبل هاذا: "نقل من هنا لغادي!" وهو باش ينقل، وراكم وليتوا قادرين على كل شيء.»
# ‏17‏:21 ثمة نصوص قديمة فيها الآية هاذي: آما النوع هاذا ما يخرج كان بالصلاة والصيام. يسوع يخبر مرة ثانية على موتو وقيامتو ( مرقس ‏9‏:‏30‏-32 ؛ لوقا ‏9‏:‏43‏-45 )
وقتلي كانوا التلامذة مجتمعين في الجليل قاللهم يسوع: «آنا إبن الإنسان باش يسلموني ليدين الناس،
وبش يقتلوني وبش نقوم في النهار الثالث.» ياخي تقلقوا برشة. يسوع يدفع الضرايب متاع الهيكل
كجاو لكفرناحوم مشاو الي يلموا في الضرايب متاع الهيكل لبطرس وقالولو: «ياخي المعلم متاعكم يدفع الضرايب؟»
جاوب: «إي نعم.» ووقتلي روح للدار، سبقو يسوع بالكلام وقال: «شنوة رايك، يا سمعان؟ الملوك متاع الأرض من عند شكون ياخذوا المكس والضرايب؟ من عند ولاد بلادهم ولا من عند البراينية؟»
قال بطرس: «من عند البراينية.» قالو يسوع: «إمالا، ولاد البلاد أحرار.
آما أحنا ما نحبوش نعملولهم مشكلة، إمشي للبحيرة وأرمي الصنارة، وشد الحوتة الي تحصل لولى ووقتلي تحللها فمها تو تلقى بياسة متاع فضة كافية باش تدفع علي وعليك، هزها وخلص الضرايب متاعي ومتاعك.»
